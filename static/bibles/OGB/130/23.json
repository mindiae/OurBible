{"chapter":{"1":{"verse":1,"text":"დავით მოხუცებულ იყო დღეთა და სავსე სიბერითა. და მეფე ყო სოლომონ, ძე მისი, მის წილ ისრაჱლსა ზედა."},"2":{"verse":2,"text":"და შეკრიბნა ყოველნი მთავარნი ისრაჱლისანი, მღდელნი და ლევიტელნი."},"3":{"verse":3,"text":"და აღრიცხეს ლევიტელნი ოცდაათით წლითგანნი და უჟეშთაესი. და იყო რიცხჳ მათი თავად-თავადისა მათისა კაცისა ოცდაათურამეტ ათას."},"4":{"verse":4,"text":"ამათგანნი იყუნეს საქმესა ზედა მდგომელნი საქმესა მას სახლისა უფლისასა ოცდაოთხი ათასი, და მწიგნობარნი და მსაჯულნი ექუს ათასნი,"},"5":{"verse":5,"text":"და ოთხ ათასნი მეკარენი და ოთხ ათასნი მაქებელად უფლისა ქნარითა, რომელნი იყუნეს მაქებელად უფლისა."},"6":{"verse":6,"text":"და განუყუნა იგინი დავით უფალსა მდღევრად მსახურებად ძეთა ლევისთა: გეთსონს, კაათს და მერარის,"},"7":{"verse":7,"text":"და გერსონს და ელიადა და სემის,"},"8":{"verse":8,"text":"ძესა ლეადასსა, მთავარსა ისრაჱლისსა, და ზეთომს და იოელს;"},"9":{"verse":9,"text":"ძენი სემესნი: სალომილ და ზიელ და არან. სამნი ესე იყუნეს მთავარნი ტომთანი ელიადანისა."},"10":{"verse":10,"text":"და ძეთა სემეისთა: იეთ და ზიზა და იოას, და ბერია. ესენი სემეისნი ოთხნი."},"11":{"verse":11,"text":"და იყო იეთ მთავარ და ზიზა შემდგომ, და იოას და ბერია. არა მრავალ იყუნეს შვილითა და იყუნეს სახლად მამულთა აღსახილავად ერთად."},"12":{"verse":12,"text":"და ძენი კაათისნი: ამბრამ, და ისარ, და ქებრონ, და ოზიელ - ოთხნი."},"13":{"verse":13,"text":"და ძენი ამბრამისნი: ჰარონ და მოსე. და განიჩინა აარონ სიწმიდედ წმიდაჲ წმიდათასა იგი და ძენი მისნი ვიდრე საუკუნოდ კმევად საკუმევლისა წინაშე უფლისა და მსახურებად და ლოცვად სახელითა მისითა ვიდრე საუკუნოდ საუკუნედმდე;"},"14":{"verse":14,"text":"და მოსე, კაცი ღმრთისაჲ, და ძენი მისნი იწოდნეს ტომად ლევისა."},"15":{"verse":15,"text":"ძენი მოსესნი: გერსამ და ელიეზარ;"},"16":{"verse":16,"text":"ძენი გერსამისნი: სუბელ."},"17":{"verse":17,"text":"და იყუნეს ძენი ელიეზარისნი: რაბია მთავარი და არა იყუნეს ელიეზარისნი ძენი სხუანი. ძენი რაბიასნი აღორძინდეს სიმაღლედ;"},"18":{"verse":18,"text":"და ძენი საარისნი: საულ და მოე მთავარნი."},"19":{"verse":19,"text":"და ძენი ქებრონისნი: იერია მთავარი, ამარია შემდგომი, იაზიელ მესამე, იეკემიეს მეოთხე;"},"20":{"verse":20,"text":"ძენი ოზიელისნი: მიქა მთავარი და ესეა შემდგომი;"},"21":{"verse":21,"text":"ძენი მერაარისნი: მოოლი და მუსი. და ძენი მოოლისნი: ელეაზარ და კის."},"22":{"verse":22,"text":"და მოკუდა ელეაზარ. და არა ესხნეს მას ძენი, არამედ ასულნი. და მიიყუანნეს იგინი ძეთა კისისთა, ძმათა მათთა;"},"23":{"verse":23,"text":"ძენი მუსისნი: მოლი, და ედერ, და არიმოთ - სამნი."},"24":{"verse":24,"text":"ესე ძენი ლევისნი სახლად და მამათა მათთა. მთავარნი ტომთანი იყუნეს ესენი ახილვისაებრ მათისა, მსგავსად რიცხჳსა სახელებისა მათისა თავად-თავადისა მათისა ჰყოფდეს საქმესა მსახურებისა სახლისა უფლისასა, ოცით წლითგან და უზეშთაესი."},"25":{"verse":25,"text":"და ჰრქუა დავით: განუსუენა უფალმან ღმერთმან ერსა თჳსსა ისრაჱლსა და დაემკჳდრა ისრაჱლი ვიდრე საუკუნედ."},"26":{"verse":26,"text":"და ლევიტელთა მათ არა მოვლო კარავი იგი, არცა ყოველი ჭურჭელი სამსახურებელად მისა;"},"27":{"verse":27,"text":"რამეთუ სიტყჳთა დავითისითა უკუანასკნელითა არს რიცხჳ ძეთა ლევისთა ოცით წლითგანნი და უზეშთაესი."},"28":{"verse":28,"text":"რამეთუ დაადგინნა იგინი ჴელსა ქუეშე არონისსა მსახურებად სახლსა შინა უფლისასა, ბჭეებსა და ტაძრებსა, განრჩევად ყოველსა წელსა და მსახურებასა სახლისა ღმრთისასა,"},"29":{"verse":29,"text":"პურთა წინაშე დასაგებელთა და სამინდოსა შესაწირავისა და ლელანგოსა, უცომოსა ტაბაკსა და შესვარულსა ზეთითა სამინდოსა, და ყოველსა საწყაულსა,"},"30":{"verse":30,"text":"და წარდგომად განთიად და ქებად და აღსარებად უფლისა, და ეგრეცა მწუხრი"},"31":{"verse":31,"text":"ყოველთა ზედა შესაწირავთა ყოვლად დასაწველთა უფლისათა, შაბათთა შინა, და ახალთათჳს თავთა და დღესასწაულთა რიცხჳსაებრ და სამართლისაებრ მათ ზედა მარადის უფლისა."},"32":{"verse":32,"text":"და სცვიდეთ საცავსა მას კარვისა საწამებელისასა და ძეთა არონის, ძმისა მათისათა, ხოლო მსახურებდეს სახლსა შინა უფლისასა."}},"meta":{"connection":"OGB","book_number":130,"chapter_number":23,"previous_chapter":{"connection":"OGB","book_number":130,"chapter":22},"next_chapter":{"connection":"OGB","book_number":130,"chapter":24}}}