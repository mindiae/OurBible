{"chapter":{"1":{"verse":1,"text":"წელსა მეათხუთმეტესა ტიბერის კეისრისასა, მთავრობასა პონტიელისა პალატესსა ჰურიასტანს, და მეოთხედ მთავრობასა გალილეას ჰეროდესსა, ხოლო ფილიპეს, ძმისა მისისა მეოთხედ მთავრობასა იტურეას და ტრაქონელთა სოფელსა, და ლჳსანისსა, მეოთხედ მთავრობასა აბილინესა,"},"2":{"verse":2,"text":"მღდელთ-მოძღურებასა ანნაჲსსა და კაიაფაჲსსა იყო სიტყუაჲ უფლისაჲ იოვანეს მიმართ, ძისა ზაქარიაჲსა, უდაბნოს."},"3":{"verse":3,"text":"და მოჰვლიდა ყოველსა მას გარემო სოფლებსა იორდანისასა და ქადაგებდა ნათლის-ცემასა სინანულისასა მისატევებელად ცოდვათა."},"4":{"verse":4,"text":"ვითარცა წერილ არს წიგნსა მას სიტყუათა ესაია წინაჲსწარმეტყუელისათა და იტყჳს: ჴმაჲ ღაღადებისაჲ უდაბნოსა: განჰმზადენით გზანი უფლისანი და წრფელ ყვენით ალაგნი მისნი."},"5":{"verse":5,"text":"ყოველი ჴევნები აღმოივსოს, და ყოველნი მთანი და ბორცუნი დამდაბლდენ; და იყოს გულარძნილი იგი მართალ, და ფიცხელი იგი გზად წრფელად."},"6":{"verse":6,"text":"და იხილოს ყოველმან ჴორციელმან მაცხოვარებაჲ ღმრთისაჲ."},"7":{"verse":7,"text":"და ეტყოდა განმავალსა მას მისა ერსა ნათლის-ღებად მისგან: ნაშობნო იქედნეთანო, ვინ გიჩუენა თქუენ სივლტოლაჲ მერმისა მისგან რისხვისა?"},"8":{"verse":8,"text":"ყავთ უკუე აწ ნაყოფი ღირსი სინანულისაჲ და ნუ ჰგონებთ და იტყჳთ გულთა თქუენთა: მამაჲ გჳვის ჩუენ აბრაჰამი. გეტყჳ თქუენ, რამეთუ ძალ-უც ღმერთსა აღდგინებად ქვათა ამათგან ნაშობად აბრაჰამისა."},"9":{"verse":9,"text":"რამეთუ აწვე ცული ძირთა თანა ხეთასა ძეს; ყოველმან ხემან რომელმან არა გამოიღოს ნაყოფი კეთილი, მოეკუეთოს და ცეცხლსა დაედვას."},"10":{"verse":10,"text":"და ჰკითხვიდეს მას ერი იგი და ეტყოდეს: და რაჲ-მე უკუე ვყოთ?"},"11":{"verse":11,"text":"მიუგო და ჰრქუა მათ: რომელსა აქუნდეს ორი სამოსელი, მიეცინ, რომელსა არა აქუნდეს, და საზრდელიცა ეგრეთვე მსგავსად ყავნ."},"12":{"verse":12,"text":"მოვიდეს მისა მეზუერენიცა ნათლის-ღებად და ჰრქუეს მას: მოძღუარ, ჩუენ რაჲ-მე ვყოთ?"},"13":{"verse":13,"text":"ხოლო მან ჰრქუა მათ: ნურარას უფროჲს განწესებულისა თქუენისა იქმთ."},"14":{"verse":14,"text":"ჰკითხვიდეს მას მჴედრად განწესებულნიცა იგი და ეტყოდეს: და ჩუენ რაჲ-მე ვყოთ? და მან ჰრქუა მათ: ნუვის აჭირვებთ, ნუცა ცილსა შესწამებთ და კმა გეყავნ როჭიკი თქუენი."},"15":{"verse":15,"text":"და ვითარცა მოელოდა ერი იგი, და განიზრახვიდეს ყოველნი გულთა მათთა იოვანესთჳს, ნუუკუე იგი არს ქრისტე,"},"16":{"verse":16,"text":"მიუგო ყოველთა იოვანე და ეტყოდა: მე ნათელ-გცემ თქუენ წყლითა, ხოლო მოვალს უძლიერესი ჩემსა, რომლისა არა ვარ ღირს ჴამლთა მისთა ტჳრთვად; მან ნათელ-გცეს თქუენ სულითა წმიდითა და ცეცხლითა."},"17":{"verse":17,"text":"რომლისა ნიჩაბი ჴელთა შინა მისთა, განწმიდოს კალოჲ თჳსი და შეკრიბოს იფქლი საუნჯესა თჳსსა, ხოლო ბზე დაწუას ცეცხლითა უშრეტითა."},"18":{"verse":18,"text":"და ფრიად სხუასაცა მრავალსა ჰლოცვიდა და ახარებდა ერსა მას."},"19":{"verse":19,"text":"ხოლო ჰეროდე, ოთხთა სამთავროთა მთავარმან, რამეთუ ამხილებდა მას ჰეროდიაჲსთჳს, ცოლისა ფილიპეს, ძმისა მისისა, და ყოვლისა მისთჳს, რომელი ქმნა ბოროტი ჰეროდე."},"20":{"verse":20,"text":"შესძინა ესეცა მას ყოვლისა ზედა და შეაყენა იოვანე საპყრობილესა."},"21":{"verse":21,"text":"და იყო ნათლის-ღებასა მას ყოვლისა ერისასა იესუცა ნათელ-იღო და ილოცვიდა; და განეხუნეს ცანი,"},"22":{"verse":22,"text":"და გარდამოჴდა სული წმიდაჲ ჴორციელითა ხილვითა, ვითარცა ტრედი, მის ზედა; და ჴმაჲ იყო ზეცით და თქუა: შენ ხარ ძე ჩემი საყუარელი, შენ სათნო-გიყავ."},"23":{"verse":23,"text":"და თავადსა იესუს ეწყო ოდენ ყოფად მეოცდაათესა წელსა, რომელი საგონებელ იყო ძედ იოსებისა, ელისა,"},"24":{"verse":24,"text":"მატათანისა, ლევისა, მელქისა, იანესა, იოსებისა,"},"25":{"verse":25,"text":"მატათისა, ამოსისა, ნაომისა, ესლისა, ნაგესა,"},"26":{"verse":26,"text":"მაათისა, მატათისა, სემისა, იოსებისა, იუდაჲსა,"},"27":{"verse":27,"text":"იონანისა, რესაჲსა, ზორობაბელისა, სალათიელისა, ნერისა,"},"28":{"verse":28,"text":"მელქისა, ადდისა, კოსამისა, ელმოდადისა, ერისა,"},"29":{"verse":29,"text":"იოსისა, ელიეზერისა, იორამისა, მატტათისა, ლევისა,"},"30":{"verse":30,"text":"სჳმეონისა, იუდაჲსა, იოსებისა, იონანისა, ელიაკიმისა,"},"31":{"verse":31,"text":"მელეაჲსა, მაჲნანისა, მატათანისა, ნათანისა, დავითისა,"},"32":{"verse":32,"text":"იესესა, იობედისა, ბოოსისა, სალმუნისა, ნაასონისა,"},"33":{"verse":33,"text":"ამინადაბისა, არამისა, ესრომისა, ფარეზისა, იუდაჲსა,"},"34":{"verse":34,"text":"იაკობისა, ისაკისა, აბრაჰამისა, თარაჲსა, ნაქორისა,"},"35":{"verse":35,"text":"სერუქისა, რაგავისა, ფალეგისა, ებერისა, სალაჲსა,"},"36":{"verse":36,"text":"კაინანისა, არფაქსადისა, სემისა, ნოესა, ლამექისა,"},"37":{"verse":37,"text":"მათუსალაჲსა, ენუქისა, იარედისა, მალელეილისა, კაინანისა,"},"38":{"verse":38,"text":"ენოსისა, სეითისა, ადამისა და ღმრთისა."}},"meta":{"connection":"OGB","book_number":490,"chapter_number":3,"previous_chapter":{"connection":"OGB","book_number":490,"chapter":2},"next_chapter":{"connection":"OGB","book_number":490,"chapter":4}}}