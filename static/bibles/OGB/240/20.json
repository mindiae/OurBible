{"chapter":{"1":{"verse":1,"text":"უძღებ არს ღვინო და შემაგინებელ სიმთრვალე, ხოლო ყოველნი უგუნურნი ეთანადებიან."},"2":{"verse":2,"text":"ზახილი ლომთა აშინებს პირუტყვთა და რისხვა მეფისა კაცთა, ხოლო რომელმან გახარისხოს, ავნოს სულსა თვისსა."},"3":{"verse":3,"text":"დიდება კაცისა არს შორს-ყოფა შფოთთაგან, ხოლო უგუნურნი ყოველნი აღერევიან."},"4":{"verse":4,"text":"მცონარი კაცი არა შვრებინ ჴნულსა. და გაზაფხულ ითხოვნ იფქლსა და არავინ მისცის."},"5":{"verse":5,"text":"წყალი ღრმა არს გონება კაცისა, ხოლო ბრძენმან კაცმან აღმოწბას იგი."},"6":{"verse":6,"text":"დიდ არს კაცი და პატიოსან კაცი მოწყალე, ხოლო კაცი სარწმუნო ძნიად იპოოს."},"7":{"verse":7,"text":"რომელი იქცევინ სამართალსა უბიწოდ, სანატრელნი შვილნი დაუტევნის;"},"8":{"verse":8,"text":"რამეთუ, რაჟამს მეფჱ მართალი დაჯდეს საყდართა სასჯელისათა, არა დამდგომ არს წინაშე თუალთა მისთა ყოველი უკეთური."},"9":{"verse":9,"text":"ვინმე იქადოს გულითა წმიდა-ქონებად? ანუ ვინმე იკადროს თქმად, ვითარმედ: წმიდა ვარ ცოდვისაგან?"},"10":{"verse":10,"text":"სასწორი დიდი და მცირე და საწყაული ორი საძაგელ არს წინაშე უფლისა (და რომელთა ყონ იგი, მითვე უბრკუმეს და შებრკოლდეს კაცი)."},"11":{"verse":11,"text":"ჭაბუკი, რომელი სიწმიდით ხოლო ვალნ, მართალ არიედ ეზონი მისნი."},"12":{"verse":12,"text":"ყურთა ესმინ, თუალთა ხედავნ. და უფალსა შეუქმნიან ორნივე."},"13":{"verse":13,"text":"ნუ გიყუარნ ძჳრისსიტყუაჲ, რათა არა შეიმუსრო; აღიხილენ თუალნი შენნი და განსძღე პურითა."},"14":{"verse":14,"text":"ძჳრსა უკეთურად იტყჳნ, რომელი ვალნ მას შინა, და წარმდებებით იქადინ."},"15":{"verse":15,"text":"არს ოქროჲ სიღრმე უფსკრულთა, ხოლო ჭურ პატიოსან არიან ბაგენი მეცნიერნი."},"16":{"verse":16,"text":"განეშორე მისგან, რომელი თავს-მდებ ექმნეს უცხოსა და სტუმართათჳს დაწინდულ იქმნას."},"17":{"verse":17,"text":"დაუტკბნა კაცსა პურნი სიცრუვისანი და აღავსო პირი მისი შანთითა მჴურვალითა."},"18":{"verse":18,"text":"გულისზრახვანი შეკრებულთაგან განირჩევიან და ბრძოლანი სიბრძნით განემზადებიან."},"19":{"verse":19,"text":"რომელი განმცხადებელ არს ხვაშიადთა, ზაკვით ვალს და მაცთურობით აღახვამს ბაგეთა, ხოლო შენ ნუ მიახლები."},"20":{"verse":20,"text":"რომელმან განგმოს მამა-დედანი, დაუშრტეს ნათელი და გუგანი თვალთანი დაუბნელდეს."},"21":{"verse":21,"text":"ხვედრი, სურვილით აღებული, აღსასრულსა არა იკურთხოს."},"22":{"verse":22,"text":"ნუ იტყვი: რათა შურ-ვაგო მტერსა, არამედ მოითმინე უფლისათჳს, რათა შემწე გეყოს."},"23":{"verse":23,"text":"ბილწ არიან წინაშე უფლისა საწყავნი ორრიგნი და სასწორი ზაკული არა კეთილ მის წინაშე."},"24":{"verse":24,"text":"უფლისაგან არს წარმართება - სლვა კაცისა, ხოლო მოკვდავთა ვითარ ცნან გზანი თვისნი?"},"25":{"verse":25,"text":"მახე იჩქითი არს განმწარება წმიდათა, ხოლო შემდგომად შეწირონ და ინანონ."},"26":{"verse":26,"text":"განბნევა უღმრთოთა არს მეფე ბრძენი, რომელი ავლინებს მათ ზედა ურმისთვალთა."},"27":{"verse":27,"text":"ნათელი უფლისა ბრწყინავს კაცთა ზედა, რომელი გამოიკვლევს საუნჯეთა გულისათა."},"28":{"verse":28,"text":"წყალობა და ჭეშმარიტება მცველ არს მეფეთა და გარეშემზღუდველ საყდართა მისთა სიმართლე."},"29":{"verse":29,"text":"სამკაული ჭაბუკთა - სიბრძნე თჳსი და დიდება მოხუცებულთა - მჴცოვანებანი."},"30":{"verse":30,"text":"კვეთა და წყლვა შეემთხვიოს ბოროტსა, ხოლო ტანჯვანი საუნჯეთა მუცლისა მისისათა."}},"meta":{"connection":"OGB","book_number":240,"chapter_number":20,"previous_chapter":{"connection":"OGB","book_number":240,"chapter":19},"next_chapter":{"connection":"OGB","book_number":240,"chapter":21}}}