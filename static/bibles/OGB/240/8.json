{"chapter":{"1":{"verse":1,"text":"ამისთჳს შენ სიბრძნესა ქადაგებდ, რათა გონიერებაჲ გერჩდეს შენ."},"2":{"verse":2,"text":"რამეთუ მაღალთა ზედა მწუერვალთა დგას და შორის ალაგთა იპოების."},"3":{"verse":3,"text":"ბჭეთა თანა ძლიერთასა დადგრომილ არს და შესავალთა გზათასა იქების."},"4":{"verse":4,"text":"თქუენ გლოცავ, ჵ, შვილნო, და წინაგიყოფ ჴმასა ჩემსა ძეთა კაცთა."},"5":{"verse":5,"text":"სცანთ უმანკოთა მეცნიერებაჲ და უსწავლელთა დაიდევით გულსა თქუენსა."},"6":{"verse":6,"text":"ისმინეთ ჩემი, რამეთუ კეთილსა გეტყჳ და აღვაღებ ბაგეთა ჩემთა მართლ,"},"7":{"verse":7,"text":"რამეთუ ჭეშმარიტსა იწურთის პირი ჩემი; საძაგელ არიან წინაშე ჩემსა ბაგენი მტყუარნი."},"8":{"verse":8,"text":"სიმართლით არიან ყოველნი სიტყუანი პირისა ჩემისანი და არა არს მათ შინა გულარძნილ, არცა დრკუ."},"9":{"verse":9,"text":"ყოვლადვე წრფელ არს იგი, რომელთა უცნობიეს და მართალ, რომელთა უპოვნიეს მეცნიერებაჲ."},"10":{"verse":10,"text":"მიიღეთ სწავლაჲ და ნუ ვეცხლი და მეცნიერებაჲ უფროჲს ოქროჲსა რჩეულისა,"},"11":{"verse":11,"text":"უმჯობეს არს სიბრძნე უფროჲს ანთრაკთა პატიოსანთა; ყოველივე პატიოსანი ვერ არს ღირს მისა."},"12":{"verse":12,"text":"მე, სიბრძნემან, დავიმკჳდრე მეცნიერებაჲ ზრახვისაჲ და გონიერებისაჲ და ცნობისა მოვხადე."},"13":{"verse":13,"text":"შიშსა უფლისასა სძულს უკეთურებაჲ, გინებაჲ და ამპარტავნებაჲ; და გზაჲ უკეთურთა და გულარძნილთანი და პირი ურწმუნოჲ მე მოვიძულენ."},"14":{"verse":14,"text":"ჩემი არს ზრახვაჲ, ჩემი არს კრძალულებაჲ, ჩემი არს გონიერებაჲ, ჩემი არს ძალი."},"15":{"verse":15,"text":"ჩემ მიერ მეფენი მეფობენ და ძლიერნი წერენ სიმართლესა."},"16":{"verse":16,"text":"ჩემ მიერ დიდ-დიდნი განდიდნებიან და მძლავრნი ჩემ მიერ იპყრობენ ქუეყანასა."},"17":{"verse":17,"text":"და მე მოყუარენი ჩემნი მიყუარან და, რომელნი მეძიებენ, მე მპოონ."},"18":{"verse":18,"text":"სიმდიდრე და დიდებაჲ ჩემი არს. და მონაგები მრავალი შეწირვად ჩემდა."},"19":{"verse":19,"text":"უმჯობეს არს უფროს ოქროსა და ანთრაკისა პატიოსნისა მრავლისა, ხოლო სიტყუანი ჩემნი უფროს ოქროჲსა რჩეულისა."},"20":{"verse":20,"text":"გზათა სიმართლისათა ვალ და შორის ალაგთა სიმართლისათა ვიქცევი,"},"21":{"verse":21,"text":"რათა განუყო მოყუარეთა ჩემთა ნაყოფი და საუნჯენი მათნი აღვავსნე კეთილითა."},"22":{"verse":22,"text":"უფალმან დამამტკიცა მე დასაბამად გზათა მისთა. საქმეთა შინა მისთა უწინარეს დასაბამისა დამამტკიცა მე,"},"23":{"verse":23,"text":"დასაბამსა უწინარეს ქუეყანისა შესაქმისა,"},"24":{"verse":24,"text":"და უწინარეს უფსკრულთა ყოფისა, ვიდრე გამოსლვადმდე წყაროჲსა წყალთასა,"},"25":{"verse":25,"text":"ვიდრე მთათა დაფუძნებადმდე, უწინარეს ყოველთა ბორცუთა მშვა მე."},"26":{"verse":26,"text":"უფალმან შექმნა სოფელი და უბენი და კიდენი სოფლისანი და რომელნი არიან ცასა ქუეშე,"},"27":{"verse":27,"text":"რაჟამს განჰმზადებდა ცათა, მე მის თანა ვიყავ, და ოდეს განაჩინებდა საყდართა თჳსთა ქართა ზედა."},"28":{"verse":28,"text":"და ოდეს განაძლიერებდა ზესკნელთა ღრუბელთა ზედა, ვითარ-იგი კრძალულად დასდებდა წყაროთა ცასა ქუეშე,"},"29":{"verse":29,"text":"ოდეს-იგი დაუდვა ზღუასა წესი მისი, რათა არა გარდაჴდენ წყალნი ზედა პირსა მისსა. და ოდეს დაამტკიცებდა საფუძველთა ქუეყანისათა,"},"30":{"verse":30,"text":"ვიყავ მის თანა მომზავებელ, მე ვიყავ, რომლისა თანა უხაროდა უფალსა და დღითი დღედ ვიხარებდი წინაშე პირსა მისსა ყოველსა ჟამსა."},"31":{"verse":31,"text":"ოდეს იშვებდა ქუეყანისა განსრულებასა ზედა, შვებულ იქმნა ძე კაცისაცა."},"32":{"verse":32,"text":"შვილო, ისმინე ჩემი და ნეტარ იყვნენ, რომელთა გზანი ჩემნი დაიცვნენ."},"33":{"verse":33,"text":"ისმინეთ სწავლა, რათა ბრძენ იყვნეთ, და ნუ დაიყოფთ სასმენელთა."},"34":{"verse":34,"text":"ნეტარ არს კაცი, რომელმან ისმინოს ჩემი, და კაცი, რომელმან გზანი ჩემნი დაიმარხნეს და იღჳძებდეს კართა ჩემთა ზედა მარადის, და სცვიდეს შესავალთა ზღურბლთა ჩემთასა,"},"35":{"verse":35,"text":"რამეთუ გამოსავალნი ჩემნი გამოსავალ ცხორებისა, და განემზადების ნებაჲ უფლისა მიერ."},"36":{"verse":36,"text":"ხოლო რომელნი ცოდვენ ჩემდამო, უღმრთოებენ თავისა თჳსისა სულთა და რომელნი მე მძულობენ, უყუარს მათ სიკუდილი."}},"meta":{"connection":"OGB","book_number":240,"chapter_number":8,"previous_chapter":{"connection":"OGB","book_number":240,"chapter":7},"next_chapter":{"connection":"OGB","book_number":240,"chapter":9}}}