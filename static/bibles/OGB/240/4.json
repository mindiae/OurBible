{"chapter":{"1":{"verse":1,"text":"ისმინეთ ყრმათა სწავლაჲ მამისაჲ და ერჩდით ცნობად გულისჴმის-ყოფასა,"},"2":{"verse":2,"text":"რამეთუ ნიჭსა კეთილსა მიგანიჭებ თქუენ, შჯულსა ჩემსა ნუ დაუტეობთ,"},"3":{"verse":3,"text":"რამეთუ შვილი ვიყავ მეცა მამისა მორჩილი, და საყუარელ წინაშე პირსა დედისასა."},"4":{"verse":4,"text":"რომელნი მასწავებდეს მე და მეტყოდეს: დაჰჯერდინ სიტყუაჲ ჩუენი გულსა შენსა; დაიცვენ მცნებანი ჩემნი და ნუ დაივიწყებ და ნუცა უგულებელს-ჰყოფ სიტყუათა პირისა ჩემისათა,"},"5":{"verse":5,"text":"ნუცა გარდააქცევ თქუმულთაგან პირისსა ჩემისათა,"},"6":{"verse":6,"text":"ნუცა დაუტეობ მას და შეგეწიოს შენ; ეტრფიალე მას და დაგიცვას შენ."},"7":{"verse":7,"text":"დასაბამად სიგრძნისა მოიგე სიბრძნე და ყოველთა საუნჯეთა წილ მოიგე გონიერებაჲ."},"8":{"verse":8,"text":"გარემოიზღუდე იგი და აღგამაღლოს შენ; პატივ-ეც, რათა შეგიტკბოს შენ,"},"9":{"verse":9,"text":"რათა მოსცეს თავსა შენსა გჳრგჳნი მადლისაჲ და გჳრგჳნითა საშუებელისათა შეგეწიოს შენ."},"10":{"verse":10,"text":"ისმინე, შვილო, და შეიწყნარენ სიტყუანი ჩემნი, და განმრავლდენ წელნი ცხორებისა შენისანი, რათა იყუნენ შენდა მრავალ გზაჲ ცხორებისაჲ,"},"11":{"verse":11,"text":"რამეთუ გზანი ცხორებისანი გასწავენ შენ და გულისჴმა-გიყვენ შენ ალაგნი მართალნი."},"12":{"verse":12,"text":"უკუეთუ ხჳდოდი, არა დაიჴსნენ სლვანი შენნი, და ჰრბიოდი თუ, არა დაჰშურე."},"13":{"verse":13,"text":"შეეკრძალე სწავლასა ჩემსა და ნუ დაუტეობ, არამედ დაიმარხე თავისა შენისა ცხორებად იგი შენდა."},"14":{"verse":14,"text":"გზასა უღმრთოთასა ნუ მიხუალ, ნუცა ჰბაძავ ალაგთა უშჯულოთასა."},"15":{"verse":15,"text":"რომელსა ადგილსა განეწყვებოდიან, ნუ მიხუალ მუნ. მიაქციენ მისგან ფერჴნი შენნი და დაუტევე იგი,"},"16":{"verse":16,"text":"რამეთუ არა დაიძინიან, ვიდრე არა ბოროტი ქმნიან. მიღებულ არს ძილი მათგან და არა დაიძინიან,"},"17":{"verse":17,"text":"რომელნი იზარდებიან საჭმლითა უღმრთოებისათა, და ღჳნითა უშჯულოებისათა დაითრვნიან."},"18":{"verse":18,"text":"ხოლო გზანი მართალთანი, ვითარცა ნათელნი, ბრწყინვიდენ; წინაუძღოდიან და განანათლებდენ, ვიდრე წარმოემართოს დღე."},"19":{"verse":19,"text":"ხოლო გზანი უღმრთოთანი ბნელ არიან და არა უწყიან, სადა წარახეთქონ ფერჴი."},"20":{"verse":20,"text":"შვილო, თქუმულთა ჩემთა ეკრძალე, და სიტყუათა ჩემთა მოეც გონებაჲ შენი,"},"21":{"verse":21,"text":"რათა არა მოგაკლდენ შენ წყარონი ცხორებისანი, დაიმარხენ იგინი გულსა შენსა,"},"22":{"verse":22,"text":"რამეთუ ცხორებაჲ არს, რომელთა პოონ იგი, და ყოველთა ჴორცთა მათთა ლხინებაჲ."},"23":{"verse":23,"text":"და ყოველი საცოჲ დაიმარხე გულსა შინა, რომლისაგან არიან გამოსავალნი ცხორებისანი."},"24":{"verse":24,"text":"მოისპე შენგან პარვაჲ ზაკული და ცრუნი ბაგენი განიშორე შენგან."},"25":{"verse":25,"text":"თუალნი შენნი მართლ ხედვენ და წამნი შენნი სიმართლესა წამებენ."},"26":{"verse":26,"text":"მართალ-ყვენ ალაგნი ფერჴთა შენთანი და გზანი შენნი წარიმართენ."},"27":{"verse":27,"text":"ნუ მიაქცევ მარჯუენით, გინა თუ მარცხენით; მოაქციე ფერჴი შენი გზისაგან ბოროტისა, რამეთუ გზანი იგი მარჯუენითნი იცნის უფალმან, ხოლო გულარძნილ არიან გზანი იგი მარცხენითნი, და მან მართალ-ყვნეს ალაგნი შენნი და სლვანი შენნი მშჳდობით წარგემართნენ."}},"meta":{"connection":"OGB","book_number":240,"chapter_number":4,"previous_chapter":{"connection":"OGB","book_number":240,"chapter":3},"next_chapter":{"connection":"OGB","book_number":240,"chapter":5}}}