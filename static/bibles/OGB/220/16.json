{"chapter":{"1":{"verse":1,"text":"მიუგო იობ და ჰრქუა:"},"2":{"verse":2,"text":"მესმეს ეგევითარი მრავალი, ნუგეშინის-მცემელნო უკეთურნო ყოველნო."},"3":{"verse":3,"text":"აწ რაჲ? ნუუკუჱ დაწესებულებაჲ რაჲ არს სიტყუათა შინა სულისათა? ანუ რაჲ შეგაურვა შენ, რამეთუ სიტყუას-მიგებ?"},"4":{"verse":4,"text":"მეცა თქუენ ზედა ვიტყოდე, უკუეთუმცა ამას შინა იყო სული თქუენი სულისა ჩემისა წილ.<br/>და მერე ზედამიგიჴდე თქუენ სიტყჳთა და შევყარო თქუენ ზედა თავი ჩემი;"},"5":{"verse":5,"text":"იყავნ ძალი პირსა ჩემსა და განძრვად ბაგეთა ჩემთა არა ვერიდო."},"6":{"verse":6,"text":"ვიტყოდი: ღათუ არა მელმოდის წყლულებაჲ ჩემი, და-ღათუ-ვდუმნე, რაჲმე უმცირეს ვიწყლა,"},"7":{"verse":7,"text":"ხოლო აწ შრომა-მცა მე განცჳბრებულსა და დამპალსა, და შემიცევ მე, და აღდგეს ჩემ ზედა სიცრუენი ჩემნი წინაშე პირისპირ."},"8":{"verse":8,"text":"კუალად მომიგო, რისხვაჲ მოაწია და დამამჴუა მე,"},"9":{"verse":9,"text":"და დაიღრჭინნა ჩემ ზედა კბილნი მისნი, ისარნი განსაცდელთანი ჩემ ზედა დამსჭუალნა, ისრისპირნი მისნი თუალთა ჩემთა განმაწონნა,"},"10":{"verse":10,"text":"მახჳლი მცა მუჴლთა ჩემთა, და ერთბამად მეწინეს მე."},"11":{"verse":11,"text":"მიმცა მე უფალმან ჴელთა ცრუსათა და უღმრთოთა შემაგდო მე."},"12":{"verse":12,"text":"მშვიდობასა შინა განმაქარვა მე, მიპყრნა თმანი ჩემნი და დამფხურნა მე, დამადგინა მე ვითარცა მსტოარი."},"13":{"verse":13,"text":"გარემომადგეს მე ლახუროსანნი და განმწონნეს თირკუმელთა ჩემთა,"},"14":{"verse":14,"text":"ურიდად დასთხიეს ქუეყანასა ზედა ნავღელი ჩემი, დამცეს მე დაცემაჲ დაცემასა ზედა, მოარბიეს ჩემ ზედა მძლავრთა."},"15":{"verse":15,"text":"ძაძაჲ შემაკერეს ტყავსა ჩემსა, ხოლო ძალი ჩემი ქუეყანასა ზედა დაშრტა;"},"16":{"verse":16,"text":"მუცელი ჩემი შეიწუების ტირილითა და წარბთა ჩემთა ზედა აჩრდილი სიკუდილისა."},"17":{"verse":17,"text":"სიცრუე არარაჲ იყო ჴელსა ჩემსა, ლოცვაჲ ჩემი წმიდაჲ იყო."},"18":{"verse":18,"text":"ქუეყანაო, ნუ დაჰფარავ სისხლთა ზედა ჴორცთა ჩემთასა, ნუცა იყოფინ ადგილი ღაღადებისა ჩემისაჲ."},"19":{"verse":19,"text":"და აწ, ესერა, ცათა შინა არს მოწამე ჩემი და რომელმან იცის ჩემი მაღალთა შინა!"},"20":{"verse":20,"text":"მიიღენ ლოცვაჲ ჩემი უფლისა და წინაშე მისსა წთოდენ თუალნი ჩემნი."},"21":{"verse":21,"text":"იყავნ მამხილებელ კაცისა წინაშე უფლისა და ძე კაცისა მოყუსისა თჳსისა."},"22":{"verse":22,"text":"წელნი რიცხუთანი მოწევნულ არიან და გზასა მას, რომელსა არღარა მოქცევად ვარ, მოვალ მე."}},"meta":{"connection":"OGB","book_number":220,"chapter_number":16,"previous_chapter":{"connection":"OGB","book_number":220,"chapter":15},"next_chapter":{"connection":"OGB","book_number":220,"chapter":17}}}