{"chapter":{"1":{"verse":1,"text":"მერმე კუალად შესძინა იობ და თქუა იგავით:"},"2":{"verse":2,"text":"ვინმე მყოს მე თუეთა მათებრ პირველთა დღეთა მათ, რომელთა მცვიდა უფალი?"},"3":{"verse":3,"text":"ოდეს-იგი ბრწყინვიდა ნათელი მისი ზედა თავსა ჩემსა, ოდეს-იგი ნათელითა მისითა ვიდოდე ბნელსა შინა,"},"4":{"verse":4,"text":"ოდეს-იგი ვიყავ დიდად შუებულ გზათა, ოდეს-იგი უფალი მოღუაწებასა ჰყოფდა სახლისა ჩემისასა,"},"5":{"verse":5,"text":"ოდეს-იგი ვიყავ სიმართლითა დიდ ფრიად. და გარემოს ჩემსა მონანი ჩემნი,"},"6":{"verse":6,"text":"ოდეს-იგი გამოდიოდა გზათა ჩემთა ერბოჲ და მთათა ჩემთა გამოეცემოდა სძე."},"7":{"verse":7,"text":"რაჟამს-იგი განვიდოდი ქალაქად მსთუად და უბანთა ზედა დაიდგმოდეს სავარძელნი ჩემნი,"},"8":{"verse":8,"text":"მიხილეს მე ჭაბუკთა და დამემალნეს, მოხუცებულნი ყოველნი ზეაღმიდგიან;"},"9":{"verse":9,"text":"მთავარნი დადუმნეს სიტყჳსაგან ჩემისა და ჴელი დაიდვეს პირსა მათსა."},"10":{"verse":10,"text":"ხოლო რომელთა ესმოდა ჩემი, მნატრიდეს მე და ენაჲ მათი სასასა მათსა აექუა,"},"11":{"verse":11,"text":"რამეთუ ყურსა რომელსა ესმა, მნატრა, თუალმან, რომელმან მიხილა, მიმრიდა,"},"12":{"verse":12,"text":"რამეთუ განეარინე გლახაკი ჴელთაგან ძლიერისათა, და ობოლსა, რომელსა არა აქუნდა მწე, შევეწიე."},"13":{"verse":13,"text":"კურთხევაჲ წარწყმედულისაჲ ჩემ ზედა მოვიდოდა და პირი ქურივისა მაკურთხევდა მე."},"14":{"verse":14,"text":"სიმართლე შემემოსა და შევიმკუე სამართალი, ვითარცა სამოსელი."},"15":{"verse":15,"text":"თუალი ვიყავ ბრმათაჲ და ფერჴი მკელობელთაჲ,"},"16":{"verse":16,"text":"რამეთუ ვიყავ მამაჲ ობოლთა, უძლურთაჲ; სასჯელი, რომელი არა ვიცოდე, გამოვიძიე."},"17":{"verse":17,"text":"შევმუსრენ შუანი ცრუთანი და შორის კბილთა მათთა ნატაცები გამოუღე."},"18":{"verse":18,"text":"ვთქუ: ვითარმედ ჰასაკი ჩემი დაბერდეს, ვითარცა ხე დანაკისკუდისაჲ მრავალ ჟამ ვცხონდე."},"19":{"verse":19,"text":"ძირნი განვირთხნე წყალთა ზედა და ცუარი იქცეოდის სამკალსა ჩემსა ზედა."},"20":{"verse":20,"text":"დიდებაჲ ჩემი ცუდად იქმნა ჩემ თანა და მშჳლდი ჩემი ჴელთა შინა ჩემთა არს."},"21":{"verse":21,"text":"ჩემი ესმოდა და მერჩდეს, დადუმნეს ზრახვასა ჩემსა"},"22":{"verse":22,"text":"და სიტყუათა ჩემთა ზედა არღარა შესძინეს. და მხიარულ იქმნიან, უკუე სადა ვეტყოდი მათ,"},"23":{"verse":23,"text":"ვითარცა ქუეყანაჲ წყურიელი, რომელი მოელინ წჳმასა, ეგრეცა ესენი სიტყუათა ჩემთა."},"24":{"verse":24,"text":"უკუეთუ განვიცინნი მათდა მიმართ, არა ჰრწამნ და ნათელი პირისა ჩემისაჲ არა დავარდებოდა."},"25":{"verse":25,"text":"გამოვიძიენ გზანი მათნი და დავჯედ მთავრად და დამკჳდრებულ ვიყავ, ვითარცა მეფე შორის ახოვანთა, ვითარცა ვნებულთა ნუგეშინის-ვსცემდ."}},"meta":{"connection":"OGB","book_number":220,"chapter_number":29,"previous_chapter":{"connection":"OGB","book_number":220,"chapter":28},"next_chapter":{"connection":"OGB","book_number":220,"chapter":30}}}