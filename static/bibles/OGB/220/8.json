{"chapter":{"1":{"verse":1,"text":"მიუგო ბალდად სავქელმან და ჰრქუა:"},"2":{"verse":2,"text":"ვიდრემე იტყოდი მაგას სულითა მრავლისმეტყუელითა პირითა შენითა?"},"3":{"verse":3,"text":"ნუუკუე უფალმან ნაწილი საჯოს. ანუ, რომელმან ყოველივე შექმნა, ცვალოს სამართალი?"},"4":{"verse":4,"text":"უკუეთუ ძეთა შენთა ცოდეს წინაშე მისსა, მოუვლინა ჴელითა უსჯულოებისა მათისათჳს."},"5":{"verse":5,"text":"ხოლო შენ აღიმსთუე უფლისა მიმართ, ყოვლისა მპყრობელისა, ვედრებით."},"6":{"verse":6,"text":"უკუეთუ წმიდა იყო და ჭეშმარიტ, ვედრებისა შენისა ისმინოს და მოგაგოს ნაყოფი სიმართლისა."},"7":{"verse":7,"text":"და იყოს პირველი იგი შენი მცირედ, ხოლო უკუნასკნელი შენი ურიცხჳ."},"8":{"verse":8,"text":"ჰკითხეღა ნათესავსა მას პირველსა და გამოიძიე ნათესავითა ნათესავად მამათა,"},"9":{"verse":9,"text":"რამეთუ საწუთონი ვართ და არა ვიცით, რამეთუ აჩრდილ არს ცხორებაჲ ჩუენი ქუეყანასა ზედა."},"10":{"verse":10,"text":"ანუ არა ამათ გასწაონ და გითხრან შენ და გულისაგან გამოიხუნენ სიტყუანი?"},"11":{"verse":11,"text":"ნუუკუე აღმოსცენდის ჭილი თჳნიერად წყლისა, ანუ აღმაღლდის ბანჯარი ურწყუელად? ძირთა ზედაღა იყოს"},"12":{"verse":12,"text":"და ვერ მოითიბოს პირველ, ვიდრე არა მოირწყოს ყოველივე მწუანვილი, გაჴმეს იგი."},"13":{"verse":13,"text":"ესრე იყოს აწ აღსასრული ჟამთაჲ, რომელთა დაჰვიწყებიეს უფალი, რამეთუ სასოებაჲ უღმრთოთა წარწყმდეს."},"14":{"verse":14,"text":"და უმკჳდრო იყვნენ სახლნი მათნი, დედაზარდლის ქსელ იყვნენ სახლნი მათნი."},"15":{"verse":15,"text":"და-ღათუ-მტკიცნენ სახლნი მათნი. ვერვე დგენ, შე-ღათუ-იკრძალონ იგი, ვერვე დაუთმოს,"},"16":{"verse":16,"text":"რამეთუ ნედლ არს იგი მზისაგან და სიხენეშისაგან მისისა მორჩი მისი გამოჴდეს."},"17":{"verse":17,"text":"შესაკრებელსა ქვათასა დაწვეს და შორის ღჳნჭათა ცხონდეს."},"18":{"verse":18,"text":"უკუეთუ შთანთქას, ადგილი იგი უარის-ყოფად დგეს მისა, არა გიხილავსა ესევითარი?"},"19":{"verse":19,"text":"რამეთუ დაქცევაჲ უღმრთოთა ესე არს, ხოლო ქუეყანით სხუაჲ აღმოაცენის,"},"20":{"verse":20,"text":"რამეთუ უფალმან არა განიშოროს უბიწოჲ იგი, ხოლო ყოველი ძღუენი უღმრთოთაჲ არა შეიწიროს."},"21":{"verse":21,"text":"და პირნი ჭეშმარიტთანი აღავსნეს სიცილითა და ბაგენი მათნი აღსარებითა."},"22":{"verse":22,"text":"ხოლო მტერთა მათთა შეიმოსონ სირცხვილი და ნაწილი უღმრთოთა არა იყოს."}},"meta":{"connection":"OGB","book_number":220,"chapter_number":8,"previous_chapter":{"connection":"OGB","book_number":220,"chapter":7},"next_chapter":{"connection":"OGB","book_number":220,"chapter":9}}}