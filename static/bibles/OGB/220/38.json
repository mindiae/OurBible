{"chapter":{"1":{"verse":1,"text":"ჰრქუა უფალმან იობს არმურით გამო და ღრუბლით:"},"2":{"verse":2,"text":"ვინ არს ესე, რომელი მიმალავს სიტყუათა, და შეუკრებიან ზრახვანი გულსა თჳსსა, და ჩემგან ჰგონებს დაფარვასა?"},"3":{"verse":3,"text":"შეირტყენ ვითარცა მამაკაცმან წელნი შენნი, მე გკითხვიდე და შენ მომიგებდ მე."},"4":{"verse":4,"text":"სადა იყავ, რაჟამს დავაფუძნებდ მე ქუეყანასა? მითხარ მე, უკუეთუ იცი გულისჴმის-ყოფაჲ."},"5":{"verse":5,"text":"ვინ დადვა საზომი მისი, უკუეთუ იცი? ან ვინ მოიღო საზომი მის ზედა?"},"6":{"verse":6,"text":"ანუ რასა ზედა კარშიკნი მისნი დამსჭუალულ არიან? ანუ ვინ არს, რომელმან დადვა ლოდი იგი საკიდური მის ზედა?"},"7":{"verse":7,"text":"ოდეს იქმნნეს ვარსკულავნი, მიქებდეს მე ჴმითა დიდითა ყოველნი ანგელოზნი ჩემნი."},"8":{"verse":8,"text":"და-უკუე-ვჰჴაშ ზღუაჲ ბჭეებითა, რაჟამს-იგი იშუებოდა, დედის მუცლით გამო-რა-ვიდოდა."},"9":{"verse":9,"text":"დავსდევ მას ზედა ღრუბელი სამოსლად და ნისლითა წარვგრაგნე იგი."},"10":{"verse":10,"text":"დავსცენ მას ზედა საზღვარნი და დავაგენ მას კლიტენი და ბჭენი."},"11":{"verse":11,"text":"და ვარქუ: აქამომდე მოხჳდე და არა გარდაჰჴდე, არამედ შენ ზედვე შეიმუსრნენ ღელვანი შენნი."},"12":{"verse":12,"text":"ანუ შენ ზედა დავაწესე ნათელი განთიადისა, და მთიებმან იცნა თჳსი იგი წესი"},"13":{"verse":13,"text":"მიწევნად ფრთეთა ქუეყანისათა, და განბნევად უღელნი მისგან?"},"14":{"verse":14,"text":"ანუ შენ მოიდე მიწაჲ ქუეყანით და თიჴაჲ შეჰქმენ ცხოვლად და პირმეტყუელად და დაადგინე ქუეყანასა ზედა?"},"15":{"verse":15,"text":"ანუ შენ მოუღე ნათელი უღმრთოთა, და მკლავნი ამპარტავანთანი შენ შეჰმუსრენ?"},"16":{"verse":16,"text":"მი-მე-სრულ ხარა წყაროსა მას ზღჳსასა, ანუ კუალსა უფსკრულთასა სრულ ხარა?"},"17":{"verse":17,"text":"გან-მე-გეხუნენა შიშით ბჭენი სიკუდილისანი, ანუ მეკარეთა ჯოჯოხეთისათა გიხილონ და შეძრწუნდენ?"},"18":{"verse":18,"text":"ანუ სწავლულ ხარა სივრცესა ცასა ქუეშე? მითხარ მე: ვითარმე, ანუ რაბამ არს?"},"19":{"verse":19,"text":"რომელსა ადგილსა იქცევის ნათელი, ანუ რომელი ადგილი არს ბნელისაჲ?"},"20":{"verse":20,"text":"მი-ხოლო-თუ-მიიყვანო საზღვართა მისთა, გინათუ იცნი ალაგნი მისნი?"},"21":{"verse":21,"text":"მეცნიერმე ხარა? ვინ უწყის, მაშინ შობილ იყო და რიცხუნი წელთა შენთანი ფრიად იყუნეს?"},"22":{"verse":22,"text":"მი-მე-სრულ ხარა საუნჯეთა თოვლისათა, გიხილვანა საუნჯენი სეტყუათანი?"},"23":{"verse":23,"text":"რამეთუ დაუუნჯებულ არიან დღედ მტერთა, დღედ ბრძოლისა და ლალვისა."},"24":{"verse":24,"text":"ანუ ვინაჲ გამოვალს თრთჳლი, რომელი განეფინების სამხრით ცასა ქუეშე? მითხარღა მე!"},"25":{"verse":25,"text":"ანუ ვინ განუმზადა წჳმისა სასტიკისა დინებაჲ, და გზაჲ ნადირთა?"},"26":{"verse":26,"text":"სადა არს კაცი, უდაბნოთა უკაცურთა"},"27":{"verse":27,"text":"განაძღოს დაუთრგუნავნი და უშენნი. და აღმოაცენოს მცენარენი?"},"28":{"verse":28,"text":"ვინ არს წჳმისა მამაჲ? ანუ ვინ არს, რომელმან შვნა შანთნი ცუარისანი?"},"29":{"verse":29,"text":"ვისისა მუცლისაგან გამოვალს მყინვარი? ანუ ნეფხუაჲ ცასა ქუეშე ვინ შვა?"},"30":{"verse":30,"text":"რომელი გარდამოვალს, ვითარცა წყალი მდინარე? ანუ პირნი ცისანი ვინ დაადნო?"},"31":{"verse":31,"text":"გულისჴმა-გიყოფიან საკჳრველნი ხომთანი, ანუ ზღუდენი ორიონთანი შენ განახუენ?"},"32":{"verse":32,"text":"შენ აღმოაბრწყინეა მთიები ჟამსა მისა და აფროდიტე შვილი ზედა ქუეყანისა?"},"33":{"verse":33,"text":"ანუ ცანი ქუეშე ერთბამად რავდენნი ქმნილ არიან?"},"34":{"verse":34,"text":"უწოდემეა ღრუბელთა ჴმითა და ძრწოლით, წყლითა მძაფრითა გერჩდენ შენ?"},"35":{"verse":35,"text":"ანუ წარ-მე-ავლინნე მეხის-ტეხანი და წარვიდენ და გრქუან შენ, ვითარმედ: რა უკუე არს?"},"36":{"verse":36,"text":"ანუ ვინ მოსცა დედათა ქსლისა სიბრძნე, ანუ ჭრელობისა მეცნიერებაჲ?"},"37":{"verse":37,"text":"ანუ ვინ აღრაცხნა ღრუბელნი სიბრძნითა თჳსითა, და ცანი ქუეყანად მოდრიკნა?"},"38":{"verse":38,"text":"განფენილ არს, ვითარცა მიაწჲ მტუერი, შევამტკიცო იგი, ვითარცა ლოდსა კუბაჲ?"},"39":{"verse":39,"text":"ანუ შენ უნადირეა ლომთა საზრდელი, ანუ სულნი ვეშაპთანი შენ განაძღენ?"},"40":{"verse":40,"text":"და შეშინებულ არიან იგინი საწოლსა თჳსსა ზედა, სხენან იგინი მაღნართა შინა და მზირიან."},"41":{"verse":41,"text":"ანუ ვინ განუმზადა ყორანსა საზრდელი? რამეთუ მართუენი მისნი უფლისა მიმარი, ღაღადებენ შეცთომილნი, საზრდელსა ეძიებედ."}},"meta":{"connection":"OGB","book_number":220,"chapter_number":38,"previous_chapter":{"connection":"OGB","book_number":220,"chapter":37},"next_chapter":{"connection":"OGB","book_number":220,"chapter":39}}}