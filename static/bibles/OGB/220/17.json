{"chapter":{"1":{"verse":1,"text":"მოვისპები მე სულითა მიმოტაცებულითა, ვევედრები დაფლვად და ვერ მივემთხუევი."},"2":{"verse":2,"text":"ვიურვი და დავშრები და რაჲ ვყო, რამეთუ მიმპარეს მონაგები ჩემი უცხოთა."},"3":{"verse":3,"text":"ვინ არს ესე? ჴელი მომეცინ მე!"},"4":{"verse":4,"text":"რამეთუ გული მათი დამალეს გონიერებისაგან, ამისთჳს არა აღამაღლნე იგინი?"},"5":{"verse":5,"text":"ნაწილი მიუთხრას უკეთურებისა. თუალნი მისნი ძეთა მისთა ზედა დადნეს."},"6":{"verse":6,"text":"დამდევ მე სასიტყუელად თესლებსა შორის და საცინელ მათდა ვიქმენ."},"7":{"verse":7,"text":"დაბრმობილ არიან რისხვისაგან თუალნი ჩემნი, მოცვულ ვარ მე დიდძალად ყოველთა მიერ."},"8":{"verse":8,"text":"უკჳრდინ ჭეშმარიტთა ამათ ზედა და მართალი უსჯულოსა ზედა აღდეგინ!"},"9":{"verse":9,"text":"აქუნდინ მორწმუნესა გზაჲ თჳსი და წმიდამან ჴელითა მოიღენ ნუგეშინის-ცემაჲ."},"10":{"verse":10,"text":"არა ეგრე, არამედ ყოველნი ჰჴდებოდეთ და მოვედით, რამეთუ არა ვპოებ თქუენ თანა ჭეშმარიტებასა."},"11":{"verse":11,"text":"დღენი ჩემნი წარჴდეს მყრალობასა შინა და განსთქდა აპკაჲ გულისა ჩემისაჲ."},"12":{"verse":12,"text":"ღამე იგი დღედ დავდევ; ნათელი ახლოს არს პირსა წინაშე ბნელისასა."},"13":{"verse":13,"text":"და-ღა-თუ-ვითმინო, ჯოჯოხეთივე არს სახლ ჩემდა და წყუდიადსა შინა დარეცილ არს სარეცელი ჩემი."},"14":{"verse":14,"text":"სიკუდილსა ვხადე მამად ჩემდა და დედად და დად ჩემდა საძაგელებასა."},"15":{"verse":15,"text":"სადა უკუე არს სასოებაჲ ჩემი? ანუ კეთილი ჩემი ოდესმე ვიხილო?"},"16":{"verse":16,"text":"ანუ ჩემ თანა ჯოჯოხეთად შთავიდენ, გინა თუ ერთბამად მიწად დაჰჴდეთ"}},"meta":{"connection":"OGB","book_number":220,"chapter_number":17,"previous_chapter":{"connection":"OGB","book_number":220,"chapter":16},"next_chapter":{"connection":"OGB","book_number":220,"chapter":18}}}