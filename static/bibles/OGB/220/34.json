{"chapter":{"1":{"verse":1,"text":"მიუგო ელიუს და ჰრქუა:"},"2":{"verse":2,"text":"ისმინეთ ჩემი ბრძენთა, რომელნი მეცნიერნი ხართ."},"3":{"verse":3,"text":"ყურად-იღეთ, რამეთუ სასმენელმან სიტყუანი განიკითხნის, და სასამან გემოჲ იხილის ჭამადთაჲ."},"4":{"verse":4,"text":"საშჯელი გამოვიძიოთ თავისა თჳსისა, და ვცნათ შორის ურთიერთას, რაჲ-იგი კეთილ,"},"5":{"verse":5,"text":"რამეთუ თქუა იობ, ვითარმედ: მართალ ვარო. უფალმან თანაწარმხადა მე სამართალი ჩემი,"},"6":{"verse":6,"text":"ეცრუვა სასწაულსა ჩემსა, რომლითა გამწონნა ისარნი ჩემნი თჳნიერ ცოდვისა."},"7":{"verse":7,"text":"ვინ არს კაცი, ვითარ იობ, რომელი სუამს შეურაცხებასა ვითარცა წყალსა?"},"8":{"verse":8,"text":"არა რაჲ უცოდავს, არცა უღმრთოობაჲ რაჲ უქმნიეს, არცა გზასა ზიარებულ არს მოქმედთა თანა უსჯულოებისათა და მისრულ უღმრთოთა თანა?"},"9":{"verse":9,"text":"ნუ იტყჳ, ვითარმედ: არა იყოს მოხედვაჲ კაცისაჲ და მოხედვაჲ მათი უფლისა მიმართ."},"10":{"verse":10,"text":"ამისთჳს გულითა სიბრძნის-მყოფელთა, გულითა ისმინეთ ჩემი. ნუ იყოფინ ჩუენდა წინაშე უფლისა უღმრთო-ყოფაჲ და წინაშე ყოვლისა მპყრობელისა ქცევაჲ სამართლისაჲ,"},"11":{"verse":11,"text":"არამედ მიაგენ კაცსა, ვითარცა იქმს კაცად-კაცადი მათი და ალაგთა ზედა, კაცისათა პოვოს იგი."},"12":{"verse":12,"text":"ანუ ჰგონებ უფალსა უჯეროჲს-მოქმედ? ანუ ყოვლისა მპყრობელმან განდრიკოს სასჯელი?"},"13":{"verse":13,"text":"რომელმან შექმნა ქუეყანაჲ. ვინ არს, რომელმან შექმნა ცასა ქუეშე და ყოველი, რაჲ არს მას შინა?"},"14":{"verse":14,"text":"უკუეთუ უნდეს შეპყრობად. და სულისა მის თანა დაყენებად,"},"15":{"verse":15,"text":"აღესრულოს ყოველი ჴორციელი ერთბამად და ყოველი კაცი მიწად მიიქცეს, ვინაცა დაებადა."},"16":{"verse":16,"text":"უკუეთუ არა ისწავებ, ისმინე ესე და ყურად-იღე ჴმაჲ სიტყუათა ჩემთა,"},"17":{"verse":17,"text":"უკუეთუ შენ მოძულე უსჯულოჲსაჲ და მომსრველი უკეთურებისაჲ, საუკუნო არს მართალი. უღმრთო არს,"},"18":{"verse":18,"text":"რომელმან ჰრქუას მეფესა: უსჯულოსა იქმ, უღმრთო არიან, რომელთა მთავართა პირისათჳს არა შეიკდიმონ,"},"19":{"verse":19,"text":"და პატიოსანთა, არცა იცის პატივის-პყრობაჲ დიდთაჲ და თუალთ-ღებაჲ პირთა მათთაჲ."},"20":{"verse":20,"text":"ცუდი და ამაოჲ შეემთხჳოს მათ. ღაღადებაჲ იგი და მორცხჳნებაჲ კაცისაჲ, რამეთუ უსჯულოდ გარდააქცევდეს უძლურთა,"},"21":{"verse":21,"text":"რამეთუ იგი თავადი არს, რომელი ხედავს საქმესა კაცთასა, და არა დაავიწყდა მას, რასა-იგი იქმან."},"22":{"verse":22,"text":"არცა იყოს ადგილი დაფარვად მოქმედთა უსჯულოებისათა,"},"23":{"verse":23,"text":"რამეთუ არღარა განმამაკაცნეს, რამეთუ უფალი ყოველსა ხედავს,"},"24":{"verse":24,"text":"რომელი წარეწევის გამოუკულეველთა დიდებულთა და საკჳრველთა, რომელთა არა არს რიცხჳ,"},"25":{"verse":25,"text":"რომელმან იცნის საქმენი მათნი და გარდააქციოს ღამე, და დაამდაბლნეს."},"26":{"verse":26,"text":"დაშრიტნა უღმრთონი, და სახილველ წინაშე მტერთა მათთა იქმნნეს."},"27":{"verse":27,"text":"რამეთუ გარდაჰჴდეს სჯულისაგან ღმრთისა, და სამართალნი მისნი ვერ იცნნეს ყოფად."},"28":{"verse":28,"text":"და მოაწია მათ ზედა ღაღადებაჲ გლახაკთა, და ჴმაჲ დავრდომილთა ისმინოს."},"29":{"verse":29,"text":"და მან თავადმან დუმილი მოსცეს, და ვინმე დასაჯოს? დაიფაროს პირი, და ვინმე იხილოს იგი? და თესლთათჳს და კაცისათჳს ერთბამად."},"30":{"verse":30,"text":"მეუფებს კაცი ორგული სიძნელისაგან ერისა,"},"31":{"verse":31,"text":"რამეთუ რომელმა ჰრქუას ძლიერსა: მოვიღე და არა ვიჴუთე თჳნიერ თავისა ჩემისა."},"32":{"verse":32,"text":"ვიხილო, ხოლო შენ მიჩუენე მე, უკუეთუ სიცრუე რაჲმე ვქმენ, არღარა შევსძინო."},"33":{"verse":33,"text":"ნუ შენგან მოიზღოს იგი? რამეთუ განიშორე და შენ მო-ვე-ელი, და არა მე და, რაჲ-იგი სცან, იტყოდე."},"34":{"verse":34,"text":"ამისთჳს გონიერთა გულითა თქჳან ესე, ხოლო კაცმან ბრძენმან ისმინა სიტყუაჲ ჩემი."},"35":{"verse":35,"text":"ხოლო იობ არა გულისჴმის-ყოფით იტყოდა და სიტყუანი მისნი არა მეცნიერებით იყვნეს."},"36":{"verse":36,"text":"არა აგრე, არამედ ისწავე, იობ. ნუღარა ჰყოფ სიტყჳს-გებასა, ვითარცა უგნურნი,"},"37":{"verse":37,"text":"რათა არა შევძინოთ ცოდვასა ჩუენსა ზედა ცოდვაჲ. და უსჯულოებად შემერაცხოს ჩუენ ფრიად, რაჲ ვიტყოდით ჩუენ წინაშე ღმრთისა."}},"meta":{"connection":"OGB","book_number":220,"chapter_number":34,"previous_chapter":{"connection":"OGB","book_number":220,"chapter":33},"next_chapter":{"connection":"OGB","book_number":220,"chapter":35}}}