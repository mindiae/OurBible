{"chapter":{"1":{"verse":1,"text":"აწ, ესერა, მეცინიან. უნაკლულევანესნი აწ, ესერა, მასწავებენ მე ზოგს-რასმე, რომელთანი შეურაცხ-მეყუნეს მამანი მათნი, რომელნი არა შემერაცხნეს სწორად ძროხათა მძოვართა ჩემთასა."},"2":{"verse":2,"text":"და ძალი იგი ჴელთა მათთა რავდენ არს ჩემდა? მათ ზედა წარწყმდა აღსასრული."},"3":{"verse":3,"text":"ნაკლულევანებასა და სიყმილსა შინა იყვნეს, რომელნი ივლტოდეს ურწყულსა გუშინ იწროებისაგან და უბადრუკებისა,"},"4":{"verse":4,"text":"რომელნი მდელოსა კრებდეს მთათა შინა, რომელთაჲ მხალი იყო მათა საზრდელად, უპატიონი და განქარვებულნი, ნაკლულევანნი ყოვლისაგან კეთილისა,"},"5":{"verse":5,"text":"რომელნი ძირსაცა ხეთასა იცოხნიდეს სიყმილისაგან დიდისა, ჩემ ზედა აღდგომილ არიან მპარავნი,"},"6":{"verse":6,"text":"რომელთანი სახლნი მათნი იყვნეს ჴურელნი კლდეთანი, შორის საოხრელთა ღაღადებდეს."},"7":{"verse":7,"text":"რომელნი ქარქუეტითა ველისათა იზარდებოდეს, უგუნურთა."},"8":{"verse":8,"text":"შვილთაგან უპატიოჲ სახელი და მორჩილებაჲ დაშრეტილი ქუეყანით."},"9":{"verse":9,"text":"აწ, ესერა, ქნარი მათი მე ვარ, და მე სასიტყუელად ვაქუ."},"10":{"verse":10,"text":"მომიძაგეს მე და განდგეს ჩემგან შორად, და პირსა წინაშე ჩემსა არა მერიდნეს ნერწყუად;"},"11":{"verse":11,"text":"აღახუნა კაბარჭთა მისთა და განმაბოროტა მე, და აღჳრნი ამასხნა პირსა ჩემსა."},"12":{"verse":12,"text":"მარჯუენით მცენარისა აღდგომილ არიან. ფერჴი მისი განირთხა და გზა-უყო ჩემდამო ალაგთა წარსაწყმედელთა მისთა."},"13":{"verse":13,"text":"შეიმუსრნეს ალაგნი ჩემნი, განმძარცუა სამოსელი ჩემი, რამეთუ ისარნი მისნი დამასრინა მე."},"14":{"verse":14,"text":"და მიზამს მე, რაჲცა უნებს, სალმობათა შინა შებღალულ ვარ,"},"15":{"verse":15,"text":"კუალად მომექცევიან მე სალმობანი ჩემნი: წარჴდა სასოებაჲ ჩემი, ვითარცა ქარი და ვითარცა ღრუბელი, ცხორებაჲ ჩემი."},"16":{"verse":16,"text":"და აწ ჩემგან განვიდეს სული ჩემი. მოცემულ არიან ჩემდა დღენი სალმობისანი."},"17":{"verse":17,"text":"ღამე ძუალნი ჩემნი შეიწუიან და ძარღუნი ჩემნი დაჴსნილ არიან."},"18":{"verse":18,"text":"დიდითა ძალითა შებმა-უყო სამოსელსა ჩემსა, ვითარცა საყელე კუართისა ჩემისაჲ გარემომადგეს მე."},"19":{"verse":19,"text":"შემრაცხა მე სწორად თიჴისა, მიწისა თანა და ნაცრისა დადვა ნაწილი ჩემი."},"20":{"verse":20,"text":"ვღაღადებ შენდამი და არა ისმენ ჩემსა, დავდეგ და არა განმიცადეს მე."},"21":{"verse":21,"text":"და ზედამომიჴდეს მე უწყალოდ, ჴელითა მტკიცითა მტანჯავ მე."},"22":{"verse":22,"text":"და განაწესენ ჩემ ზედა სალმობანი და განმაგდე მე ცხორებისაგან."},"23":{"verse":23,"text":"ვიცი, რამეთუ სიკუდილმან შემმუსროს მე, რამეთუ სახლ ყოვლისა მოკუდავისა მიწაჲ არს."},"24":{"verse":24,"text":"უკუეთუმცა ვითარ ძალ-მედვა თავსა ჩემსა ჴელისა შეყოფა, გინათუმცა ვის ვევედრე სხუასა და მიყო ესე,"},"25":{"verse":25,"text":"რამეთუ მე ყოველთა ზედა უძლურთა ვტიროდე და სულთ-ვითქუემდ, ვიხილე კაცი ურვასა შინა."},"26":{"verse":26,"text":"მოველოდე კეთილსა და აჰა, ესერა, შემემთხჳნეს მე დღენი ბოროტნი."},"27":{"verse":27,"text":"მუცელი ჩემი დუღს და არა დადუმნეს; მომეწიფნეს მე დღენი სიგლახაკისანი,"},"28":{"verse":28,"text":"სულთქმით ვალ მე თჳნიერ ჭირისა. და ვდგა მე კრებულსა შორის და ვღაღადებ."},"29":{"verse":29,"text":"ძმაჲ ვიქმენ ურჩხულთა და მოყუას სირთა."},"30":{"verse":30,"text":"ტყავი ჩემი დაბნელებულ არს დიდძალად და ძუალნი ჩემნი სიცხისაგან."},"31":{"verse":31,"text":"გარდამექცა სიხარული ჩემი გლოვად და მხიარულებაჲ ჩემი ტირილად."}},"meta":{"connection":"OGB","book_number":220,"chapter_number":30,"previous_chapter":{"connection":"OGB","book_number":220,"chapter":29},"next_chapter":{"connection":"OGB","book_number":220,"chapter":31}}}