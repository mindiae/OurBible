{"chapter":{"1":{"verse":1,"text":"და დასცხრა იობ სიტყუად მათგან. დასცხრეს სამნიცა იგი მეგობარნი მისნი სიტყჳს-გებად იობისა, რამეთუ იყო იობ მართალ წინაშე მათსა."},"2":{"verse":2,"text":"განრისხნა ელიუს ბარაქეელისი ბუზელი, ნათესავისაგან არამისა, ევსიტელთა სოფლისა. განურისხნა იობს ფრიად, რამეთუ გამოიჩინებდა თავსა მართლად წინაშე უფლისა."},"3":{"verse":3,"text":"და სამთა მათცა ზედა მეგობართა მისთა განრისხნა ფრიად, რამეთუ ვერ უძლეს სიტყჳს-მიგებად იობისა და შეჰრაცხეს იგი, ვითარცა უღვთოჲ."},"4":{"verse":4,"text":"ხოლო ელიუს დაითმენდა სიტყჳს-მიგებად იობისა, რამეთუ უხუცეს მისსა იყვნეს დღითა."},"5":{"verse":5,"text":"და იხილა ელიუს, რამეთუ არა იყო სიტყჳს-გებაჲ პირისაგან სამთა მათ კაცთასა, და განურისხნა მათ გულისწყრომით."},"6":{"verse":6,"text":"მიუგო ელიუს ბარაქეელისამან ბუზელმან და ჰრქუა: უჭაბუკეს ვარ მე თქუენსა ჟამითა, ხოლო თქუენ მოხუცებულნი ხართ. ამისთჳს დავდუმენ და მეშინოდა თხრობად თქუენდა სწავლულებისა ჩემისა."},"7":{"verse":7,"text":"და ვთქუ, ვითარმედ: ჟამი სამე არს, რომელი იტყჳნ, და მრავლისა წლისათა იციან სიბრძნე."},"8":{"verse":8,"text":"არამედ სული ვიდრემე არს კაცთა შორის, და იგი სული ყოვლისა მპყრობელისა არს, რომელი ასწავებს მათ."},"9":{"verse":9,"text":"არა თუ მრავლისა ჟამისანი არიან ბრძენ, არცა ბრძენთა იციან სამართალი."},"10":{"verse":10,"text":"ამისთჳს ვთქუ: ისმინეთ ჩემი და გითხრა თქუენ, რავდენი-რაჲ ვიცი."},"11":{"verse":11,"text":"და ყურად-იხუენით სიტყუანი ჩემნი, ისმინოთ თუ თქუენ, ვიდრემდე განიკითხნეთ სიტყუანი, და ვიდრე თქუენდამდე გულისჴმა-ვყო."},"12":{"verse":12,"text":"და, აჰა, ესერა, არა ვინ არს იობისა მამხილებელ და სიტყჳს-მიმგებელ სიტყუათა მისთა წილ თქუენგანი,"},"13":{"verse":13,"text":"რათა არა სთქუათ: ვპოეთ სიბრძნე, შე-რაჲ-ვეძინენით უფალსა."},"14":{"verse":14,"text":"და კაცსა უტევეთ სიტყუად ესევითართა სიტყუათა."},"15":{"verse":15,"text":"შეძრწუნდეს და არღარა მიუგეს მას. და დააცადნეს მათგან სიტყუანი."},"16":{"verse":16,"text":"დადუმნეს და არღარა იტყოდეს, დადგეს და არა რაჲ მიუგეს."},"17":{"verse":17,"text":"მიუგო ელიუს და ჰრქუა: მერმე ვიტყოდივე,"},"18":{"verse":18,"text":"რამეთუ სავსე ვარ სიტყჳთა, განვსთქდები სულითა მუცლისათა,"},"19":{"verse":19,"text":"ხოლო მუცელი ჩემი, ვითარცა თხიერი ტკბილითა სავსე შეკრული, და ვითარცა საბერველი მჭედლისაჲ რაჲ განსთქდებინ."},"20":{"verse":20,"text":"ვიტყოდი, რათა განვისუენო და აღვახუნე ბაგენი ჩემნი."},"21":{"verse":21,"text":"კაცისა არა შევირცხჳნო, არცაღა ჴორციელისა შევიკდიმო,"},"22":{"verse":22,"text":"რამეთუ არა ვიცი თუალთ-ღებაჲ პირისაჲ, უკუეთუ არა, მეცა მღილთა შემჭამონ."}},"meta":{"connection":"OGB","book_number":220,"chapter_number":32,"previous_chapter":{"connection":"OGB","book_number":220,"chapter":31},"next_chapter":{"connection":"OGB","book_number":220,"chapter":33}}}