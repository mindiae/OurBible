{"chapter":{"1":{"verse":1,"text":"აღთქმაჲ აღუთქუ თუალთა ჩემთა და არა გულისჴმა-ვყო ქალწულსა ზედა."},"2":{"verse":2,"text":"და გან-რა-უყო უფალმან ზეგარდამო და სამკჳდრებელი უნაკლულოჲ მაღლით გამო."},"3":{"verse":3,"text":"ვაჲ წარწყმედასა ცრუსასა და უცხოსა საქმესა, რომელნი იქმან უსჯულოებასა."},"4":{"verse":4,"text":"ანუ არა თავადმან იხილნეს გზანი ჩემნი და ყოველნი გზანი ჩემნი აღრაცხნეს?"},"5":{"verse":5,"text":"უკუეთუ სრულ ვიყავ მე მლაღობელთა თანა, გინათუ ისწრაფა ფერჴმან ჩემმან ზაკუასა?"},"6":{"verse":6,"text":"რამეთუ ვდეგ უღელსა ზედა მართალსა, და იცის უფალმან უმანკოებაჲ ჩემი."},"7":{"verse":7,"text":"უკუეთუ გარდა-სადა-აქცია ფერჴმან ჩემმან გზისაგან მისისა, გინათუ მისდევდა თუალთა ჩემთა გული ჩემი, ანუ თუ ჴელითა ჩემითა შევახე ქრთამსა?"},"8":{"verse":8,"text":"მითესავსმცა და სხუანი ჭამენ, და უძირომცა ვარ ქუეყანასა ზედა."},"9":{"verse":9,"text":"უკეთუ მისდევდა გული ჩემი ცოლსა სხჳსასა, ანუ თუ და-სადა-ვჯედ მზირად კართა მისთა?"},"10":{"verse":10,"text":"სათნომცა ეყოფის ცოლიცა ჩემი სხუათა და ყრმანი ჩემნი დამდაბლდენ,"},"11":{"verse":11,"text":"რამეთუ გულისწყრომაჲ რისხვისაჲ არს დაუპყრობელი შეგინებაჲ ქმრისცოლისაჲ."},"12":{"verse":12,"text":"რამეთუ ცეცხლი არს აღგზებული ყოვლით კერძოვე, ვიდრეცა ვიდეს, რამეთუ, რომელმან თუალ-აგნეს ქალწულსა, ძირითურთ წარწყმიდა,"},"13":{"verse":13,"text":"ანუ თუ ვდრიკე სასჯელი მონისა ჩემისაჲ და მჴევლისა ჩემისაჲ, იშჯიედ რაჲ ჩემ წინაშე?"},"14":{"verse":14,"text":"რაჲმე ვყო, უკუეთუ განკითხვასა ჩემსა ჰყოფდეს უფალი? გინათუ მოხედვას ჰყოფდეს, რაჲმე სიტყუა-უგო?"},"15":{"verse":15,"text":"ანუ არა, ვითარცა მე, ეგრეცა იგინი იყუნეს საშოსა შინა? ვიყუენით მასვე შინა მუცელსა."},"16":{"verse":16,"text":"უძლურთა, ოდეს სადა რაჲ უჴმდა, არარაჲ დააკლდა, და თუალნი ქურივთანი არა დავაურვენ."},"17":{"verse":17,"text":"აღვიღე პური ჩემი, ვჭამე მარტომან და ობოლსა არა ვეც,"},"18":{"verse":18,"text":"რამეთუ სიჭაბუკითგან ჩემით ვზრდი მათ, ვითარცა მამაჲ და დედის მუცლითგან უძღოდე მათ."},"19":{"verse":19,"text":"ანუ თუ უგულებელს-ვყავ შიშუელი და დავრდომილი და არა შევმოსე?"},"20":{"verse":20,"text":"უძლურნი მაკურთხევდეს მე, რამეთუ ნარისუევითა ტარიგთა ჩემთათა განტფებოდეს ბჭენი მათნი."},"21":{"verse":21,"text":"ანუ გან-სადა-ვირთხ ობოლსა ზედა ჴელი ჩემი გულპყრობით, ვითარმედ მრავალი შეწევნაჲ არს ჩემ თანა?"},"22":{"verse":22,"text":"წარ-მცა-ვარდების მკლავი ჩემი მჴრითგან, და ჴელი ჩემი იდაყჳთგან შეიმუსრენ,"},"23":{"verse":23,"text":"რამეთუ შიშსა უფლისასა შევეპყარ მე, და სიტყუათა მისთა ვერ დაუთმო."},"24":{"verse":24,"text":"გინათუ დავფალ ოქროჲ ჩემი მიწასა ქუეშე, ანუ ანთრაკთა პატიოსანთა ვესევდ?"},"25":{"verse":25,"text":"ანუ თუ ვიხარებდ დიდძალსა ზედა სიმდიდრესა ჩემსა, ანუ ურიცხუთა ზედა დავსდევ ჴელი ჩემი?"},"26":{"verse":26,"text":"ანუ ვხედევდ მზესა აღმოსავალსა და დამავალსა, მთუარესა აღსავსესა და მოკლებულსა?"},"27":{"verse":27,"text":"რამეთუ არა ამათ ზედა არს, ანუ თუ სცთა სადა იდუმალ გული ჩემი, ანუ თუ ჴელი ჩემი დავიდევ პირსა ჩემსა და ვაკოცე?"},"28":{"verse":28,"text":"და ესეცამცა უსჯულოებად დიდად შემერაცხების, რამეთუ ვტყუე წინაშე უფლისა მაღლისა."},"29":{"verse":29,"text":"ანუ თუ მომცხრებოდა მე დაცემაჲ მტერთა ჩემთაჲ და თქუა გულმან ჩემმან: ვაშა?"},"30":{"verse":30,"text":"ესმისმცა ყურთა ჩემთა წყევაჲ ჩემი, სათხრობელმცა ვარ ერისაგან ძჳრ-ძჳრად."},"31":{"verse":31,"text":"უკუეთუმცა მრავალგზის თქუეს სადამე მჴევალთა ჩემთა: ვინ მომცეს ჩუენ ჴორცთაგან მისთა განძღებად? რამეთუ ფრიად ტკბილ ვიყავ მე."},"32":{"verse":32,"text":"გარეშე უცხოჲ არა სადა დაადგრა სახლსა ჩემსა და კარი ჩემი ყოვლისათჳს მომავალისა განღებულ იყო."},"33":{"verse":33,"text":"გინათუ ვცოდე სადამე არა ნებსით და დავმალე ცოდვა ჩემი?"},"34":{"verse":34,"text":"რამეთუ არა შევიკდიმე სიმრავლესა წინაშე ერისასა, ვითარმცა არა აღვიარე წინაშე <n>[!]</n> მათსა, ანუ თუ უძლური განუტევე განსლვად წიაღითა ცალიერითა?"},"35":{"verse":35,"text":"ვინმცა მასმინა მე ესე? რამეთუ ჴელისათჳს უფლისა მე შენდა ჴელითწერილი თუ ვისიმე მაქუნდა,"},"36":{"verse":36,"text":"მჴართა ჩემთა ზედა დავიდევ, ვითარცა გჳრგჳნი და აღმოვიკითხე."},"37":{"verse":37,"text":"და განვხეთქე იგი და მივსცი. და არარაჲ მოვიღო თანამდებისაგან."},"38":{"verse":38,"text":"არცა ქუეყანამან სადამე სულთ-ითქუნა ჩემ ზედა, ანუ თუ ორნატნი მისნი ტიროდეს ერთბამად?"},"39":{"verse":39,"text":"გინა თუ ძალი მისი შევჭამე მარტომან, ანუ თუ და-ვისი-ვიპყარ ქუეყანაჲ, და სული მის უფლისა ქუეყანისაჲ შევაწუხე?"},"40":{"verse":40,"text":"იფქლისა წილმცა აღმომიცენდების ჯინჭარი და ქრთილისა წილ მაყუალი."}},"meta":{"connection":"OGB","book_number":220,"chapter_number":31,"previous_chapter":{"connection":"OGB","book_number":220,"chapter":30},"next_chapter":{"connection":"OGB","book_number":220,"chapter":32}}}