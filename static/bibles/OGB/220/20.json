{"chapter":{"1":{"verse":1,"text":"მიუგო სოფარ მინეველმან და ჰრქუა:"},"2":{"verse":2,"text":"არა ეგრეთ ვჰგონებდ წინააღდგომასა შენსა და არა გულისჴმა-გიყოფიეს უფროს თქუენ, ვითარცა-ესე მე."},"3":{"verse":3,"text":"სწავლაჲ კდემულებისა ჩემისაჲ ვისმინო და სულმან გულისჴმის-ყოფისაგან მიუგოს მას."},"4":{"verse":4,"text":"ნუ ესე გიცნობიესა ამიერითგან და მიმართ, ვინაჲთგან შეიქმნა კაცი ქუეყანასა ზედა?"},"5":{"verse":5,"text":"რამეთუ სიხარული უღმრთოთა დაცემა განსაკჳრვებელ და მხიარულებაჲ უსჯულოთაჲ წარწყმედა არს,"},"6":{"verse":6,"text":"დაღათუ მიიწიოს ზეცად მსხუერპლი მისი და შესაწირავი მისი ღრუბელთა მიეახლოს."},"7":{"verse":7,"text":"და რაჟამს ჰგონებდეს, ვითარმედ დამტკიცებულ არს, მაშინ სრულიად წარწყმდეს, ხოლო რომელთა ცოდეს იგი, თქუან: ვითარმედ აწ სადა არს იგი?"},"8":{"verse":8,"text":"ვითარცა სიზმარი განფრინებული ვერ იპოვა, აღფრინდა ვითარცა საოცარი ღამისაჲ."},"9":{"verse":9,"text":"თუალმან იხილა და არღარა შესძინა. არცა იცნას იგი ადგილმან თჳსმან."},"10":{"verse":10,"text":"შვილნი მისნი მოსრნენ უდარესთა და ჴელთა მისთა ცეცხლებრ შეიკრიბონ სალმობაჲ."},"11":{"verse":11,"text":"ძუალნი მისნი აღივსნენ სიჭაბუკითა მისითა და მის თანა მიწასა ზედა დაისხნენ."},"12":{"verse":12,"text":"უკუეთუ დატკბნეს პირსა მისსა უკეთურებაჲ <n>[!]</n>, დაიფაროს იგი ქუეშე ენასა მისსა,"},"13":{"verse":13,"text":"არა ჰრიდოს მას და არცა დაუტეოს იგი ქუეშე ენასა მისსა."},"14":{"verse":14,"text":"და ვერ უძლოს შეწევნად თავისა თჳსისა, ნავღელი ასპიდისაჲ მუცელსა მისსა."},"15":{"verse":15,"text":"სიმდიდრე, სიცრუვით შეკრებული, წარუთხიოს სახლისა მისისაგან; გამოიღოს იგი ანგელოზმან."},"16":{"verse":16,"text":"გულისწყრომამან ვეშაპთამან გამოწოვენ; მოკალნ იგი ენამან გუელისამან."},"17":{"verse":17,"text":"ნუ იხილოს წუელაჲ მძოვართაჲ, ნუცა ნაყოფი თაფლისა და ერბოჲსაჲ"},"18":{"verse":18,"text":"ცუდად და ამაოდ დაშურა სიმდიდრესა, რომლისაგან გემო არა იხილოს, ვითარცა ხეკერი განუცოხნელი და შთაუთქამი."},"19":{"verse":19,"text":"რამეთუ მრავალთა უძლურთა სახლნი დაარღჳნა, როჭიკი მისტაცა და არა მისცა;"},"20":{"verse":20,"text":"არა არს განრინებაჲ მონაგებთა მისთა, გულისთქმითა თჳსითა ვერ ცხონდეს იგი."},"21":{"verse":21,"text":"არცა არს ნეშტ საზრდელთა მისთა, ამისთჳს არა ყუაოდის მტილი იგი მისი."},"22":{"verse":22,"text":"ოდესღა ჰგონებდეს დასრულებასა, მაშინ იჭირვოდეს და ყოველივე ურვაჲ მის ზედა მოიწიოს."},"23":{"verse":23,"text":"უკუეთუ ვითარ გან-ოდენ-იძღოს მუცელი თჳსი, მოივლინენ მის ზედა გულისწყრომაჲ რისხვისაჲ, სწჳმდინ მას ზედა სალმობაჲ."},"24":{"verse":24,"text":"და ვერ განერეს ჴელსა მახჳლისასა, წყლულნი იგი მშჳლდისა რვალისანი."},"25":{"verse":25,"text":"განვედინ გულსა მისსა ისარი; ვარსკულავნი საყოფელთა მისთა იქცეოდედ; მოვიდენ მის ზედა შიში."},"26":{"verse":26,"text":"და ყოველი ბნელი მის ზედა იყავნ; შეჭამენ იგი ცეცხლმან უშრეტმან; ბოროტი უყავნ მწირმან სახლსა მისსა."},"27":{"verse":27,"text":"გამოაცხადენ ცამან უსჯულოებაჲ მისი, ქუეყანაჲ აღიძარნ მის ზედა."},"28":{"verse":28,"text":"მიიზიდენ წარსაწყმედელმან სახლი მისი სრულიად; დღე რისხვის, მოვედინ მის ზედა."},"29":{"verse":29,"text":"ესე არს ნაწილი კაცისა უღმრთოჲსაჲ უფლისა მიერ და მონაგები ნაყოფთა მისთაჲ ყოველთა მხედველისაგან."}},"meta":{"connection":"OGB","book_number":220,"chapter_number":20,"previous_chapter":{"connection":"OGB","book_number":220,"chapter":19},"next_chapter":{"connection":"OGB","book_number":220,"chapter":21}}}