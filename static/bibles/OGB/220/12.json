{"chapter":{"1":{"verse":1,"text":"მიუგო იობ და თქუა:"},"2":{"verse":2,"text":"აწ თქუენცა სამე კაცნივე ხართა, ანუ თქუენ თანა აღესრულოს სიბრძნე?"},"3":{"verse":3,"text":"რამეთუ ჩემიცა გული თქუენებრივე არს და არა უუგნურეს ვარ თქუენსა,"},"4":{"verse":4,"text":"რამეთუ მართალი კაცი და უბრალოჲ იქმნა საკიცხელ,"},"5":{"verse":5,"text":"რამეთუ ჟამად დაწესებულად განმზადებულ იყო დაცემად სხუათაგან და სახლნი მათნი გამოტყუენვად უსჯულოთაგან,"},"6":{"verse":6,"text":"ხოლო ნუვე ვინ ესავნ, რომელი-იგი უკეთური იყოს, ვითარმცა უბიწოჲ იყო, რომელნი-იგი განარისხებენ უფალსა, ვითარმცა განკითხვაჲ მათი არა იყო,"},"7":{"verse":7,"text":"არამედ ჰკითხეთა ოთხფერჴთა, უკუეთუ რაჲმე გითხრან შენ, ანუ მფრინველთა ცისათა, უკუეთუ რაჲმე გაუწყონ შენ?"},"8":{"verse":8,"text":"მიუთხარ ქუეყანასა, უკუეთუ თქუას რაჲმე, გინათუ გამო-რაჲ-გითხრან შენ თევზთა ზღჳსათა."},"9":{"verse":9,"text":"ვინმე არა უწყის ამათ ყოველთა შორის, რამეთუ ჴელმან უფლისამან შექმნა ესე ყოველი?"},"10":{"verse":10,"text":"არამე ჴელსა შინა მისსა არს სული ყოველთა ცხოველთაჲ და სული ყოვლისა კაცისაჲ?"},"11":{"verse":11,"text":"რამეთუ გონებამან სიტყუანი განიკითხნის და სასამან გემოჲ ცნის ჭამადისაჲ."},"12":{"verse":12,"text":"მრავალთა ჟამისათა სიბრძნე პოვიან და მრავალსა შინა ცხორებასა მეცნიერებაჲ."},"13":{"verse":13,"text":"მის მიერ არს სიბრძნე და ძალი მისი არს ზრახვაჲ და გულისჴმისყოფაჲ."},"14":{"verse":14,"text":"უკუეთუ მან დაამჴუას, ვინმე აღაშენოს? ანუ დაჴშას კაცთათჳს ვინმე, სხუამან განაღოს?"},"15":{"verse":15,"text":"უკუეთუ დააყენოს წყალი, განაჴმოს ქნეყანაჲ, უკუეთუ მიუტეოს ერთბამად, წარწყმიდოს იგი და დააქციოს."},"16":{"verse":16,"text":"მის მიერ არს სიმტკიცე და ძალი, მისი არს მეცნიერებაჲ და გულისჴმის-ყოფაჲ."},"17":{"verse":17,"text":"წარსცის მზრახვალნი ტყუედ. და მსაჯულნი ქუეყანისანი განაკჳრნის."},"18":{"verse":18,"text":"დასცნის მეფენი საყდართა ზედა და შეარტყის სარტყელი ძლიერებისა მათისა."},"19":{"verse":19,"text":"განავლინნის მღდელნი ტყუედ და ძლიერნი ქუეყანისანი დაამჴუნა."},"20":{"verse":20,"text":"დააგნის ბაგენი მორწმუნეთანი და გულისჴმის-ყოფაჲ მოხუცებულთა იცის."},"21":{"verse":21,"text":"მიჰფინის უპატიობაჲ მთავართა და მდაბალნი განკურნნა."},"22":{"verse":22,"text":"გამოაცხადნის სიღრმენი ბნელისაგან და გამოიყვანნის ნათლად აჩრდილთაგან სიკუდილისათა."},"23":{"verse":23,"text":"შეაცთუნნის წარმართნი და განუტევნის იგინი, გარნა მოიყვანნის ძენი ნათესავთანი და წარმოუძღჳს მათ."},"24":{"verse":24,"text":"დააგნის გულნი მთავართა ქუეყანისათანი და შეაცთუნნა იგინი გზასა, რომელ არა იცოდეს."},"25":{"verse":25,"text":"ჰრევდედ იგინი ბნელსა და ნუ ნათელსა, შესცთედ იგინი ვითარცა მართალნი."}},"meta":{"connection":"OGB","book_number":220,"chapter_number":12,"previous_chapter":{"connection":"OGB","book_number":220,"chapter":11},"next_chapter":{"connection":"OGB","book_number":220,"chapter":13}}}