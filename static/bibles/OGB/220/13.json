{"chapter":{"1":{"verse":1,"text":"აჰა, ესერა, ესე ყოველი იხილა თუალმან ჩემმან და ესმა ყურთა ჩემთა"},"2":{"verse":2,"text":"და ვიცი, რავდენიცა თქუენ გიცნობიეს და არა უუგულისჴმოეს ვარ თქუენსა."},"3":{"verse":3,"text":"არა ხოლო ეგრე, არამედ მე უფლისა მიმართ ვიტყოდი და ვამხილო მის წინაშე, უკუეთუ ინებოს."},"4":{"verse":4,"text":"ხოლო თქუენ ხართვე მკურნალნი ცრუნი და მლხინებელ ბოროტ ყოველნი,"},"5":{"verse":5,"text":"იყავნ თქუენდა დუმილი და შეგერაცხოს თქუენ სიბრძნედ."},"6":{"verse":6,"text":"ისმინენით მხილებანი პირისა ჩემისანი. და საშჯელსა ბაგეთა ჩემთასა მხედევდით,"},"7":{"verse":7,"text":"ვითარმე არს ესე, ანუ არა წინაშე უფლისა იტყჳთ და მის წინაშე ჰზრახავთ ზაკუასა,"},"8":{"verse":8,"text":"ანუ თუ მერიდებით თქუენ? და თჳთ მსაჯულ იქმნებით."},"9":{"verse":9,"text":"კეთილმე არსა, უკუეთუ გამოიკულიოს თქუენიცა, დაღათუ ყოველივე ჰყოთ და შეეძინნეთ მას?"},"10":{"verse":10,"text":"არა ვერაჲ ნაკლულად გამხილოს თქუენ, დაღათუ ფარულითა პირითა თუალ-გახუნეს."},"11":{"verse":11,"text":"არამეა შიშმან მისმან შეგაძრწუნნეს თქუენ და ზარი მისი დაგეცეს თქუენ ზედა?"},"12":{"verse":12,"text":"და გექმნეს თქუენ ეგე ზახებაჲ სწორ ნაცრისა, ხოლო ჴორცნი თქუენნი თიჴისანი."},"13":{"verse":13,"text":"დადუმენით, რათა ვიტყოდი და განვისუენო გულისწყრომისაგან."},"14":{"verse":14,"text":"ვიპყრნე ჴორცნი ჩემნი კბილითა ჩემითა და სული ჩემი დავდვა ჴელსა ზედა ჩემსა."},"15":{"verse":15,"text":"უკუეთუ ჴელთ-მიდვას მე ძლიერმან მან, ვითარცა-ესე უწყიეს, ანუ ვიტყოდი და ვამხილო წინაშე მისსა."},"16":{"verse":16,"text":"და ესე გეყოს თქუენ საცხორებელად, რამეთუ მის წინაშე ზაკუა არა შევიდეს."},"17":{"verse":17,"text":"ისმინენით სიტყუანი ჩემნი, ისმინენით. რამეთუ გითხრა თქუენ, ისმენდეთ თუ:"},"18":{"verse":18,"text":"აჰა, ესერა, მიახლებულ ვარ მე სამართალსა ჩემსა მე ვიცი, რამეთუ მართლად გამოჩინებად ვარ."},"19":{"verse":19,"text":"ვინ არს მოსაჯული ჩემი? რამეთუ აწ დავდუმნე და მოვაკლდე."},"20":{"verse":20,"text":"ორნი რაჲმე ჯერ არს ჩემდა და მაშინ პირისა შენისაგან არა დაგემალო"},"21":{"verse":21,"text":"ჴელი შენი ჩემგან განმაყენე და შიში შენი ნუ განმაკრთობნ მე."},"22":{"verse":22,"text":"და მაშინ მიწოდე მე და მე ვისმინო შენი, მეტყოდი და მე მიგაგებო შენ სიტყუაჲ."},"23":{"verse":23,"text":"რავდენ არიან ცოდვანი ჩემნი და უსჯულოებანი ჩემნი, მასწავე მე, ვინ არიან."},"24":{"verse":24,"text":"რაჲსათჳს ჩემგან მეფარვი და შეგირაცხე მე ვითარცა წინააღმდგომი შენი,"},"25":{"verse":25,"text":"ანუ ფურცლისა ქარისაგან აღძრულისა გეშინოდისმე, ანუ თივაჲ რომელი მოაქუნ ნიავქარსა? წინააღმიდგები მე."},"26":{"verse":26,"text":"რამეთუ აღსწერენ ჩემ ზედა ყოველნი ძჳრნი და გარემომადგინენ მე სიჭაბუკისა ჩემისა ცოდვანი."},"27":{"verse":27,"text":"და დასხენ ფერჴნი ჩემნი დაბრკოლებასა შინა და დამიმარხენ მე ყოველნი საქმენი ჩემნი და ძირსა ფერჴთა ჩემთასა მისწუედი,"},"28":{"verse":28,"text":"რომელი დაძუელებად არს, ვითარცა თხიერი, ანუ ვითარცა სამოსელი მღილთა დაჭმული."}},"meta":{"connection":"OGB","book_number":220,"chapter_number":13,"previous_chapter":{"connection":"OGB","book_number":220,"chapter":12},"next_chapter":{"connection":"OGB","book_number":220,"chapter":14}}}