{"chapter":{"1":{"verse":1,"text":"უკუეთუ სცნა ჟამი შობისაჲ ირემვაცთაჲ შინა, ანუ შენ დაუმარხეა სალმობაჲ ირემთა?"},"2":{"verse":2,"text":"და აღრაცხენ თთუენი შობისა მათისანი სავსებით, ანუ სალმობანი მათნი შენ განჰჴსნენა?"},"3":{"verse":3,"text":"და განჰზარდენ მართუენი მათნი თჳნიერ შიშისა? და სალმობანი მათნი მოუვლინენ?"},"4":{"verse":4,"text":"დასთხინენ შვილნი მათნი და განმრავლდენ შობითა. განვიდენ და არღარა მოიქცენ თავით თჳსით."},"5":{"verse":5,"text":"ანუ ვინ განუტევა კანჯარი თავისუფლად, და საკრველნი მათნი ვინ განჴსნა?"},"6":{"verse":6,"text":"ვყავ საყოფლად მათდა უდაბნოჲ და საძოვარად მათდა ქუეყანაჲ მარილოვანი."},"7":{"verse":7,"text":"ეკიცხენ სიმრავლესა ქალაქისასა და ბრძოლაჲ ხარკის-მკრებელთაჲ არა ესმინ მათ."},"8":{"verse":8,"text":"განიმსტურნიან მთანი საძოვრად მათდა და შემდგომად კუალსა ყოვლისა მდელოჲსასა ეძიებედ."},"9":{"verse":9,"text":"ანუ ინებოსმეა მარტორქამან მონებად შენდა, ანუ დაწოლად ბაგასა შენსა?"},"10":{"verse":10,"text":"ანუ შე-მე-უკრა საბლითა უღელი მისი, ანუ ზიდვიდესმეა ორნატსა შენსა ველსა ზედა?"},"11":{"verse":11,"text":"გინათუ ესვიდე მას, რამეთუ დიდ არს ძალი მისი. და მიუტეო მას საქმე შენი."},"12":{"verse":12,"text":"გრწამსა, ვითარმედ მოგაგოს შენ თესლი შენი და შემოიღოს კალოსა შენსა?"},"13":{"verse":13,"text":"ფრთითა განსცხრებინ მჭურინავი, უკუეთუ მიუდგეს სირაქლემი და იხჳ,"},"14":{"verse":14,"text":"რამეთუ დაუტევნეს ქუეყანასა ზედა კუერცხნი მისნი და მიწასა ზედა აცხობნ მათ,"},"15":{"verse":15,"text":"და დაავიწყდეს, სადა-იგი დააბნინა, და მჴეცთა ველისათა დათრგუნნეს იგინი."},"16":{"verse":16,"text":"განფიცხნეს შვილნი მისნი, ვითარცა არა მისნი, ცუდად დაშურა თჳნიერად შიშისა,"},"17":{"verse":17,"text":"რამეთუ დაადუმა უფალმან მისმან სიბრძნე მისი და არა განუწილა მას გულისჴმის-ყოფაჲ."},"18":{"verse":18,"text":"ჟამად-ჟამად სიმაღლისა აღიმაღლის, ეკიცხევნ ცხენზედა და ზედამჯდომელსა."},"19":{"verse":19,"text":"ანუ შენ შეჰმოსეა ძალი ცხენსა და შეარტყ ქედსა მისსა შაში?"},"20":{"verse":20,"text":"და შეჰმოსე საჭურველი და დიდებაჲ მკერდსა მისსა და კადნიერებაჲ?"},"21":{"verse":21,"text":"აღმოითხრინ ფერჴითა და იბეკნ ველსა ზედა, იზახებნ და განვალნ ველად."},"22":{"verse":22,"text":"შემთხუევასა ისრისასა ეკიცხევნ და არა გარემიიქცის მახჳლისაგან."},"23":{"verse":23,"text":"მის ზედა ოხრინ რაჲ მშჳლდი და მახჳლი, ლახურისა და ჰოროლისა ძრვაჲ."},"24":{"verse":24,"text":"და რისხვითა განჰრყუნინ ქუეყანასა და არა ჰრწამნ, ვიდრემდე დაჰბერონ. ნესტუმაღა ჴმა-ყვის."},"25":{"verse":25,"text":"მან თქჳს: ვაშა, ვაშა! შორითავე სული ეცის ბრძოლისაჲ და ზედამისლვა და ღაღადებაჲ."},"26":{"verse":26,"text":"ანუ შენითა სწავლითა დადგის ქორი? განიპყრნის ფრთენი თჳსნი და შეუძრველად დგან და იხედავნ ჩრდილოჲთ კერძო."},"27":{"verse":27,"text":"ანუ შენითა ბრძანებითა აღმაღლდის ორბი და ყანჩი დაჯდის მართუეთა ზედა?"},"28":{"verse":28,"text":"და იქცევინ მწუერვალთა ზედა კლდისათა ფარულად,"},"29":{"verse":29,"text":"მუნ არნ და ეძიებნ საზრდელსა, შორით თუალნი მისნი ხედვენ,"},"30":{"verse":30,"text":"მართუენი მისნი შეიბღალნიან სისხლითა, სადაცა არს მძორი, მეყსეულად მუნ იპოვნიან."}},"meta":{"connection":"OGB","book_number":220,"chapter_number":39,"previous_chapter":{"connection":"OGB","book_number":220,"chapter":38},"next_chapter":{"connection":"OGB","book_number":220,"chapter":40}}}