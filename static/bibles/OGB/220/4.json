{"chapter":{"1":{"verse":1,"text":"მიუგო ელიფას თემანელმან და ჰრქუა:"},"2":{"verse":2,"text":"ნუუკუე მრავალგზის თქმულ არიან შენდამი? შრომით ძალსა მაგას სიტყუათა შენთასა ვინ დაუთმოს?"},"3":{"verse":3,"text":"დაღათუ შენ განსწავლენ მრავალნი და ჴელსა უძლურთასა ნუგეშინის-გეცა."},"4":{"verse":4,"text":"და სნეულნი აღგედგინნეს და მუჴლთა უძლურთასა კადნიერებაჲ გეცა."},"5":{"verse":5,"text":"აწმცა მოწევნულ არს შენ ზედა სალმობაჲ. და შეგეხო შენ, ხოლო შენ ისწრაფე!"},"6":{"verse":6,"text":"ანუ არა აწ შიში ეგე შენი არს უგუნურებით და სასოებაჲ შენი და უკეთურებაჲ გზათა შენთა?"},"7":{"verse":7,"text":"აწ მოიჴსენე: ვინმე წმიდა იყო და წარწყმდა, ანუ ოდეს სადა ჭეშმარიტნი ძირითურთ აღიფხურნეს,"},"8":{"verse":8,"text":"ვითარცასახედ ვიხილენ, რომელნი-იგი უჯეროსა ჴნვიდეს, ხოლო რომელნი სთესვენ მას, სალმობაჲ მოიმკონ."},"9":{"verse":9,"text":"ბრძანებითა ღმრთისაჲთა წარწყმდენ და სულითა რისხვისა მისისათა განირყუნეს."},"10":{"verse":10,"text":"ძალი ლომისაჲ და ჴმაჲ ლომისა ძუვისაჲ, ზახებაჲ ვეშაპთაჲ დაშრტა."},"11":{"verse":11,"text":"ჯინჭველლომი მოისპო, რამეთუ არა იყო მისა საზრდელ. ლეკუთა ლომისათა დაუტევეს ერთმანერთი."},"12":{"verse":12,"text":"უკუეთუმცა სიტყუაჲ რაჲმე ჭეშმარიტი ყოფილ იყო თქმულთა შინა შენთა, არამცა რაჲ ბოროტი შემთხუეულ იყო შენდა. აწ არა ნუ უფალი არს, რომელმან ასწავის გულისჴმის-ყოფაჲ და მეცნიერებაჲ."},"13":{"verse":13,"text":"შიშითა და ოხრითა ღამისათა დაეცის შიში კაცთა ზედა."},"14":{"verse":14,"text":"ზარი შემემთხჳა მე და შიში და დიდად ძუალნი ჩემნი შეაძრწუნნეს"},"15":{"verse":15,"text":"და სული პირად ჩემდა მოიწია. შეძრწუნდეს თმანი ჩემნი და ჴორცნი."},"16":{"verse":16,"text":"და აღვდეგ და არა ვიცან თავი ჩემი. ვიხილე და არა იყო ხატი წინაშე თუალთა ჩემთა, არამედ ნიავი და ჴმაჲ ხოლო მესმოდა."},"17":{"verse":17,"text":"აწ რაჲ? ნუუკუე წმიდა სადამე იყოს კაცი წინაშე უფლისა, ანუ საქმეთა თჳსთაგან უბიწო იყოს კაცი?"},"18":{"verse":18,"text":"ანუ მონათა თჳსთა არამე არწმუნოს და ანგელოზთათჳს დრკუდ რამე განიზრახა?"},"19":{"verse":19,"text":"ხოლო დამკჳდრებულნი იგი სახლსა შინა თიჴისასა, რომელნი-ესე მისვე თიჴისაგანნი ვართ, რავდენ დასცნა იგინი მღილისსახედ."},"20":{"verse":20,"text":"და განთიადითგან მწუხრადმდე არღარა არიან,"},"21":{"verse":21,"text":"რამეთუ ვერ ეძლო მათ თავთა თჳსთა შეწევნად და წარწყმდეს."},"22":{"verse":22,"text":"მოჰბერა მათ ზედა და განჴმეს და წარწყმდეს, რამეთუ არა აქუნდა მათ სიბრძნე."}},"meta":{"connection":"OGB","book_number":220,"chapter_number":4,"previous_chapter":{"connection":"OGB","book_number":220,"chapter":3},"next_chapter":{"connection":"OGB","book_number":220,"chapter":5}}}