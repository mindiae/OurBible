{"chapter":{"1":{"verse":1,"text":"მიუგო ელიფას თემანელმან და ჰრქუა:"},"2":{"verse":2,"text":"აწ არამე უფალი არსა, რომელმან ასწავის გულისჴმის-ყოფაჲ და მეცნიერებაჲ?"},"3":{"verse":3,"text":"რაჲმე უკუე ხარკ უფლისაჲ, შენ თუ იყავ საქმითა შენითა უბიწო? ანუ რაჲ სარგებელ, რამეთუ წრფელ იყავ გზათა შენთა?"},"4":{"verse":4,"text":"ანუ სიტყუაჲმე ყოსა შენდა მიმართ და გამხილოს შენ და შენ თანა შევიდეს საშჯელად?"},"5":{"verse":5,"text":"აწ არამეა უკეთურებანი შენნი მრავალ არიან? და ურიცხუ არიან ცოდვანი შენნი?"},"6":{"verse":6,"text":"მო-სამე-იხუთევდ ძმათა შენთა ცუდად, სამოსელი შიშუელთა მოუღე,"},"7":{"verse":7,"text":"არცა წყალი წყურიელთა ასუ, არამედ მშიერთა მოუღე პური."},"8":{"verse":8,"text":"თუალთვეამე-აღებ პირთა მათთა და მსხემ ჰქმნენ ქუეყანისანი,"},"9":{"verse":9,"text":"ქურივნი განავლინენ ცალიერნი და ობოლთა ბოროტსა უყოფდ."},"10":{"verse":10,"text":"აწ უკუე გარემოგადგეს შენ საფრჴენი და მოიწია შენ ზედა ბრძოლაჲ განსაკჳრვებელი."},"11":{"verse":11,"text":"ნათელი შენი ბნელად გარდაგექცა და ძილსა შინა შენსა წყალმან დაგფარა შენ."},"12":{"verse":12,"text":"ანუ არა, რომელი- იგი მაღალთა მსტოარ არს, იგი ხედავს, და რომელნი-იგი გინებით იქცევიან, დაამდაბლნა?"},"13":{"verse":13,"text":"ჩას თუ რაჲმე ცნა ძლიერმან მან, ანუ წყუდიადით სჯიდეს."},"14":{"verse":14,"text":"ღრუბელი არს საფარველ მისა და ვერ იხილა ვინ და გარემოჲს ცათა ვიდოდის."},"15":{"verse":15,"text":"ანუ ალაგნი საუკუნენი დაიცვნე, რომელსა-იგი ვიდოდეს კაცნი მართალნი,"},"16":{"verse":16,"text":"რომელ-იგი შეიპყრეს უჟამოდ? მდინარე მოდინებულ საფუძველნი მათნი."},"17":{"verse":17,"text":"რომელთა თქჳან: უფალმან რაჲ მიყოს ჩუენ? ანუ რაჲ მოაწიოს ჩუენ ზედა ყოვლისა მპყრობელმან,"},"18":{"verse":18,"text":"რომელმან აღავსნა სახლნი მათნი კეთილითა? ზრახვანი უღმრთოთანი შორს არიან მისგან."},"19":{"verse":19,"text":"იხილეს მართალთა და განიცინნეს, ხოლო უმანკომან შეურაცხ-ყო;"},"20":{"verse":20,"text":"რამეთუ განირყუნა ძალი მათი. და ნეშტი მათი შეჭამა ცეცხლმან."},"21":{"verse":21,"text":"იქმენღა ფიცხელ, უკუეთუ და-ვითარ-უთმო, გინათუ ნაყოფი შენი იყოს კეთილთა შინა."},"22":{"verse":22,"text":"გამოიხუენ პირისაგან მისისა სიტყუანი და დაიკრიბენ სიტყუანი მისნი გულსა შენსა."},"23":{"verse":23,"text":"უკუეთუ მოიქცე და დაიმდაბლო თავი შენი წინაშე უფლისა, მაშინ განიშორენ საყოფელთაგან შენთა სიცრუენი."},"24":{"verse":24,"text":"დაემტკიცე მიწასა ზედა კლდესა შინა, ვითარცა ჴევსა სოფირისასა."},"25":{"verse":25,"text":"და იყოს შენდა შემწე ყოვლისა მპყრობელი მტერთაგან შენთა. და წმიდად მოგაგოს შენ ვეცხლი გამოჴურვებული."},"26":{"verse":26,"text":"და მაშინ განცხადებულებაჲ ჰპოვო წინაშე უფლისა და აღიხილნე თუალნი ზეცად მხიარულებით."},"27":{"verse":27,"text":"ილოცვიდე რაჲ შენ მისსა მიმართ, ისმინოს შენი და მობცნეს შენ კუალად-გებად ლოცვანი შენნი."},"28":{"verse":28,"text":"და მოგაგოს შენ სასყიდელი სიმართლისა და გზათა შენთა შენ თანა იყოს ნათელი,"},"29":{"verse":29,"text":"რამეთუ დაამდაბლა იგი და სთქუა: ამპარტავანებდა. და მდაბალი იგი თუალითა აცხოვნოს,"},"30":{"verse":30,"text":"იჴსნას უბიწოჲ იგი და განერეს წმიდითა ჴელითა შენითა."}},"meta":{"connection":"OGB","book_number":220,"chapter_number":22,"previous_chapter":{"connection":"OGB","book_number":220,"chapter":21},"next_chapter":{"connection":"OGB","book_number":220,"chapter":23}}}