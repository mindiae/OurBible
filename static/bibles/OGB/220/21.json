{"chapter":{"1":{"verse":1,"text":"მიუგო იობ და ჰრქუა:"},"2":{"verse":2,"text":"ისმინეთ, ისმინეთ სიტყუათა ჩემთა, ნეტარ თუმცა არა იყოს თქუენ მიერ ესე ჩემდა ნუგეშინის-ცემაჲ?"},"3":{"verse":3,"text":"მაცადეთ მე და ვიტყოდი, უკუეთუ არა მეკიცხევდეთ მე."},"4":{"verse":4,"text":"აწ რაჲ? კაცისა მიერ ნუ არსა მხილებაჲ ესე ჩემი? ანუ ვითარ არა განვრისხნე?"},"5":{"verse":5,"text":"მხედევდით მე და გიკჳრდინ, ჴელნი დაისხენით პირსა"},"6":{"verse":6,"text":"უკუეთუ მოვიჴსენენ, ვისწრაფო, ეგრე ჰქონან ჴორცნთა <n>[?]</n> ჩემთა სალმობანი."},"7":{"verse":7,"text":"აწ რასათჳს უღმრთონი ცხოველ არიან და დაძუელებულ არიან სიმდიდრესა ზედა?"},"8":{"verse":8,"text":"თესლი მათი ნებისაებრ მათისა, შვილნი მათნი წინაშე თუალთა მათთა."},"9":{"verse":9,"text":"სახლნი მათნი სავსე არიან, შიში არავინაჲ არს მათა, ტანჯვაჲ უფლისა მიერ არა არს მათ შორის."},"10":{"verse":10,"text":"ფურმან მათმან არა მოაგდო, განერა მაკე იგი მათი და არა შეეცოდა."},"11":{"verse":11,"text":"ჰგიან იგინი ვითარცა ცხოვარნი საუკუნენი და ყრმანი მათნი იმღერიან."},"12":{"verse":12,"text":"აუღებიეს ებანი ღა ქნარი და იხარებენ ჴმითა სახიობისათა,"},"13":{"verse":13,"text":"რათა აღასრულნენ კეთილსა შინა დღენი მათნი და განსასუენებელსა ჯოჯოხეთისასა დაიძინეს."},"14":{"verse":14,"text":"ჰრქჳს უფალსა: გარეიქეცი ჩემგან, გზათა შენთა ცნობადვე არა მნებავს."},"15":{"verse":15,"text":"რაჲ სარგებელ, რამეთუ ვჰმონებდეთ მას? და ანუ რაჲ შესაძინელ, რამეთუ მივეგებვოდეთ მას?"},"16":{"verse":16,"text":"რამეთუ ჴელთა მათთა შინა იყო კეთილი იგი მათი. და საქმეთა უღმრთოთა იგი არა ხედავს."},"17":{"verse":17,"text":"არა ხოლო ეგრე, არამედ უღმრთოთაცა სანთელი და-ვე-შრტეს და მოიწიოს მათ ზედა დაქცევაჲ და სალმობამან შეიპყრნეს იგინი რისხვისაგან."},"18":{"verse":18,"text":"და იყვნენ იგინი ვითარცა ბზენი წინაშე ქარსა, ანუ ვითარცა მტუერი, რომელი აღიღის ნიავქარმან."},"19":{"verse":19,"text":"მოაკლდეს ძეთა მისთა ნაყოფი მისი, მიაგოს მათ და ცნას."},"20":{"verse":20,"text":"იხილედ თუალთა მისთა კლვაჲ თჳსი და უფლისა მიერ ნუ განერებინ,"},"21":{"verse":21,"text":"რამეთუ ნებაჲ მისი სახლსა შინა მისსა იყო მის თანა და რიცხუნი თუეთა მისთანი განიყუნეს,"},"22":{"verse":22,"text":"ვითარ უკუე აწ არამე უფალი არს, რომელმან ასწავის გულისჴმისყოფაჲ და მეცნიერებაჲ? და იგი თავადი კაცისმკლველთა განიკითხავს."},"23":{"verse":23,"text":"ესე მოკუდეს სიმტკიცითა უგნურებისა მისისათა, რამეთუ ყოვლადვე ფუფუნეულ და წარმომართებულ იყო."},"24":{"verse":24,"text":"და ნაწლევნი მისნი სავსე იყვნეს ცრემლითა. ტჳნი მისი განფენილ იყო."},"25":{"verse":25,"text":"ხოლო ესე აღესრულა სიმწარითა სულისაჲთა. არარაჲ ჭამა არცა ერთ რაჲ კეთილ."},"26":{"verse":26,"text":"და ერთბამად მიწასა ზედა დაიძინეს და მყრალობამან იგინი დაფარნა"},"27":{"verse":27,"text":"ვითარ-ესე გიცნი თქუენ, კადნიერად ზედამომივალთ მე,"},"28":{"verse":28,"text":"ვითარმედ სთქუათ სამე, ვითარმედ: სადა არს სახლი იგი მთავრისა? და სადა არს საყოფელი იგი უღმრთოთა?"},"29":{"verse":29,"text":"ჰკითხეთღა თანაწარმავალთ გზისათა და სასწაული იგი მათი არა უცხო იყოს,"},"30":{"verse":30,"text":"რამეთუ დღედ წარწყმედისა მიეცემის უკეთური იგი, დღედ რისხვისა მისისა მიიყვანენ."},"31":{"verse":31,"text":"ვინმე უთხრას წინაშე პირსა მისსა გზაჲ მისი? და მან ქმნა და ვინმე კუალად მოაგოს მას?"},"32":{"verse":32,"text":"და იგი თავადი საფლავად მიეცა და სამარესა შინა იღჳძებდა."},"33":{"verse":33,"text":"დასტკბნეს მას ღჳნჭანი ჴევისანი და შემდგომად მისა ყოველი კაცი მივიდეს და უწინარეს მისსა ურიცხუნი."},"34":{"verse":34,"text":"ვითარ ნუ გეშინის-მცემთ მე ცუდსა ნუგეშინის-ცემასა? ხოლო დაცხრომაჲ თქუენგან არა არს."}},"meta":{"connection":"OGB","book_number":220,"chapter_number":21,"previous_chapter":{"connection":"OGB","book_number":220,"chapter":20},"next_chapter":{"connection":"OGB","book_number":220,"chapter":22}}}