{"chapter":{"1":{"verse":1,"text":"მიუგო იობ და თქუა:"},"2":{"verse":2,"text":"უკუეთუმცა ვინმე წონით აღწონნა რისხვანი ჩემნი და სალმობანი ჩემნი და აღიხუნა სასწორითა ერთბამად,"},"3":{"verse":3,"text":"ქჳშისამცა ზღჳსკიდისა უმძიმეს იპოვა, არამედ, ვითარ საგონებელ არს, სიტყუანი ჩემნი ვიდრემე არიან ბოროტ."},"4":{"verse":4,"text":"რამეთუ ისარნი უფლისანი ჴორცთა ჩემთა განწონილ არიან, რომელთა გულისწყრომაჲ მათი გამოსწოვს სისხლთა ჩემთა, რაჟამს სიტყუად ვიწყე, დამწერტედ მე."},"5":{"verse":5,"text":"აწ უკუე რაჲმე არს? ცუდადმე რას ჴმობსა ვირი ველური, არამედ საზრდელსა ეძიებნ? ანუ თუ აუტევის ჴმაჲ ჴარმან, ბაგასა ზედა წინაშე რაჲ უცნ საჭმელი?"},"6":{"verse":6,"text":"ანუ იჭამოს პური თჳნიერად მართლისა? ანუ თუ არს გემოჲ სიტყუათა შინა ცუდთა?"},"7":{"verse":7,"text":"რამეთუ ვერ ჴელ-ეწიფების დაცხრომად სულსა ჩემსა. მყრალად ვხედავ საზრდელსა ჩემსა, ვითარცა სულმყრალობასა ლომისასა."},"8":{"verse":8,"text":"უკუეთუ მომცეს მე უფალმან, და მოვიდეს თხოვაჲ ჩემი, და სასოებაჲ ჩემი მომცეს ღმერთმან."},"9":{"verse":9,"text":"იწყო უფალმან და დამწყლა მე. და სრულიად ნუ მომსპოლავნ მე."},"10":{"verse":10,"text":"იყავნ ჩემდა ქალაქი ესე საფლავ, რომლისა ზღუდეთა ზედა ვიქცეოდე, არა ვერიდო, რამეთუ არა ვიცრუე სიტყუათა წმიდათა ღმრთისა ჩემისათა."},"11":{"verse":11,"text":"რაჲმე არს ძალი ჩემი, რამეთუ დავითმინო? ანუ რავდენ არს ჟამი ჩემი, რამეთუ თავს-იდვას სულმან ჩემმან."},"12":{"verse":12,"text":"ნუუკუე ძალი კლდისა არსა ძალი ჩემი? ანუ ჴორცნი ჩემნი არიან რვალისანი? ანუ მე არა მას ვესევდ? შეწევნაჲ ჩემი მისგან განმეშორა."},"13":{"verse":13,"text":"განმწუართა მე წყალობაჲ მისი. მოღუაწებამან უფლისამან უგულებელს-მყო მე."},"14":{"verse":14,"text":"არა მომხედეს მე მახლობელთა ჩემთა,"},"15":{"verse":15,"text":"ვითარცა ჴევი ღუარისაჲ, მოვაკლდი და, ვითარცა ელვაჲ, წარვჴედი."},"16":{"verse":16,"text":"რომელთა-იგი ჩემდა ეშინოდა, აწ ზედა დამესხმიან,"},"17":{"verse":17,"text":"ვითარცა თოვლი, გინა მყინვარი დაყინებული რაჲ დადნის სიცხისაგან და არა საცნაურ არნ, სადა იგი იყო."},"18":{"verse":18,"text":"ეგრეცა მე დავშთი, ყოველთა მიერ წარვწყმდი და სახლისაგან განვარდი."},"19":{"verse":19,"text":"იხილენით გზანი თემანელთანი და ალაგნი ესებონელთანი, რომელნი-იგი ეზღუანნიან."},"20":{"verse":20,"text":"და სირცხჳლის თანამდებ იყვნენ, რომელნი-იგი ქალაქებსა და საფასებთა მოსავ არიან."},"21":{"verse":21,"text":"ხოლო აწ თქუენცა, ეგერა, მეტად მექმნენით მე უწყალო მის წილ, რამცა იხილეთ წყლულებაჲ ესე ჩემი და შეგეშინა."},"22":{"verse":22,"text":"აწ უკუე რაჲ? ნუ თქუენგან რასმე ვითხოვ,"},"23":{"verse":23,"text":"ანუ ძალისა თქუენისა მოქენე რას ვარ? რათამცა განმარინეთ მე ჴელთაგან მტერთასა, ანუ ჴელისაგან ძლიერთასა მიჴსნეთ მე?"},"24":{"verse":24,"text":"მასწავეთ მე და მე დავდუმნე. უკუეთუ რას ცთომილ ვარ, მითხართ მე?"},"25":{"verse":25,"text":"არამედ მსგავს არიან ამათსა ჭეშმარიტისა სიტყუანი, არა თუ თქუენგან ძალსა რასმე ვითხოვ."},"26":{"verse":26,"text":"არცაღა მხილებამან სიტყუათა თქუენთამან დამაცხროს მე, არცა თქმული ეგე სიტყუათა თქუენთაჲ თავს-ვიდვა."},"27":{"verse":27,"text":"გარნა ესე, რამეთუ, ვითარცა ობოლსა, ზედა დამესხმით მე და ზედამომივალთ მეგობარსა თქუენსა."},"28":{"verse":28,"text":"აწ, ესერა, მივხედო პირსა თქუენსა და არა ვტყუო. დასხედით და ნუ იყოფინ სიცრუე."},"29":{"verse":29,"text":"და მერმე კუალად სამართალს ვიდრე შეერთენით,"},"30":{"verse":30,"text":"რამეთუ არა არს ენასა ჩემსა სიცრუე, ანუ არა სასა ჩემი გულისჴმის-ყოფასა იწურთის?"}},"meta":{"connection":"OGB","book_number":220,"chapter_number":6,"previous_chapter":{"connection":"OGB","book_number":220,"chapter":5},"next_chapter":{"connection":"OGB","book_number":220,"chapter":7}}}