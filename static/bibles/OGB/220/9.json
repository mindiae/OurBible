{"chapter":{"1":{"verse":1,"text":"მიუგო იობ და ჰრქუა:"},"2":{"verse":2,"text":"ჭეშმარიტად უწყი, რამეთუ ეგე ეგრე არს. ვითარმე უკუე იყოს კაცი მართალი წინაშე უფლისა?"},"3":{"verse":3,"text":"დაღათუ უნდეს სასჯელად მისა, არავე ისმინოს მისი, რათა არა სიტყუაუგოს მას ერთისა წილ სიტყჳსა მისისა ათასისაგან,"},"4":{"verse":4,"text":"რამეთუ ბრძენ არს გონებითა, ძლიერ არს და დიდ. ვინმე უკუე ფიცხელ იქმნა მის წინაშე და დაუთმო?"},"5":{"verse":5,"text":"რომელი დააძუელებს მთათა და არა იციან, რომელმან დააქცინის იგინი რისხვითა."},"6":{"verse":6,"text":"რომელმან შეძრის ცაჲ ქუეშე საფარველითურთ და სუეტნი მისნი იძრვიედ."},"7":{"verse":7,"text":"რომელმან უბრძანოს მზესა და არა აღმოჰჴდეს და ვარსკულავთა ზედა დაჰბეჭდოს."},"8":{"verse":8,"text":"რომელმან გარდაართხნა ცანი მხოლომან და ვალს იგი ზღუასა ზედა, ვითარცა ჴმელსა."},"9":{"verse":9,"text":"რომელმან შექმნა ჴომნი და მწუხრისა ვარსკვლავი და ურემ-ჴარნი და საუნჯე სამხრისაჲ."},"10":{"verse":10,"text":"რომელმან ქმნნა დიდ-დიდნი და გამოუკულეველნი დიდებულნი და საკჳრველნი, რომელთა არა არს რიცხჳ."},"11":{"verse":11,"text":"უკუეთუ ზედაგარდამჴდეს, მე ვერ ვიხილო, ანუ თუ თანაწარმჴდეს მე, ვერცა ეგრეთ ვცნა."},"12":{"verse":12,"text":"უკუეთუ გარემიიქცეს, ვინ მოაქციოს? ანუ ვინ ჰრქუას მას ვითარმედ: რაჲ ეგე ჰყავ?"},"13":{"verse":13,"text":"რამეთუ მან თავადმან გარემიიქციოს რისხვაჲ და მის მიერ დამდაბლდეს ვეშაპნი იგი ცასა ქუეშე."},"14":{"verse":14,"text":"უკუეთუ ისმინოს ჩემი უფალმან. ანუ თუ განსაჯნეს სიტყუანი ჩემნი?"},"15":{"verse":15,"text":"ვიყოღა თუ მართალ, არავე ისმინოს ჩემი, სამართალთა მისთა ვევედრებოდი."},"16":{"verse":16,"text":"უკუეთუ ვხადოდი და ისმინოს, არავე მრწმენეს, ვითარმედ ისმინა ჩემი."},"17":{"verse":17,"text":"ნუ წყუდიადითა შემმუსროს მე? რამეთუ მრავალი შემუსრვაჲ ყო ჩემ ზედა ცუდად."},"18":{"verse":18,"text":"არა მიტევებს მე სულისა აღმოტევებად, რამეთუ აღმავსო მე სიმწარითა,"},"19":{"verse":19,"text":"და რამეთუ ძალითა ძლიერ არს, ვინმე უკუე განკითხვათა მისთა წინააღუდგეს?"},"20":{"verse":20,"text":"დაღათუ ვარ მართალ, პირი ჩემი უსჯულოვე არს, დაღათუ უბიწო ვარ, ეგრეთცა დრკუდვე გამოვჩნდე?"},"21":{"verse":21,"text":"უღმრთო თუ რაჲ ვქმენ, არა ვიცი სულითა ჩემითა, გარნა რამეთუ მიღებულ არს ცხორებაჲ ჩემი."},"22":{"verse":22,"text":"ამისთჳს ვთქუ: დიდი და ძლიერი წარწყმიდის რისხვამან."},"23":{"verse":23,"text":"რამეთუ უკეთურნი იგი სიკუდილითა განსაკჳრვებელითა მოისრნენ, რამეთუ მართალნი საცინელ იქმნეს."},"24":{"verse":24,"text":"მიცემულ არიან იგინი ჴელთა უღმრთოთასა, პირი მსაჯულთა მისთაჲ დაფაროს, უკუეთუ არა, იგივე თავადი არს?"},"25":{"verse":25,"text":"ხოლო ცხორებაჲ ჩემი უმალეს არს მსრბოლისა, წარივლტოდეს და არა იხილეს."},"26":{"verse":26,"text":"ანუ არს ნავისა კუალი გზისაჲ, ანუ თუ ორბისა მფრინვალისაჲ, რომელი ეძიებნ საჭმელსა?"},"27":{"verse":27,"text":"დაღათუ ვიტყოდე, და-ვე-მავიწყდის სიტყუად, დავიკიდო პირი ჩემი და სულთვითქუნე."},"28":{"verse":28,"text":"და ვძრვიდე ყოველთა ასოთა ჩემთა. ვიცი, რამეთუ არა უბრალოდ განმიტეო მე."},"29":{"verse":29,"text":"და რამეთუ ვარ მე უღმრთოჲ, რაჲსა არა მოვკუედი?"},"30":{"verse":30,"text":"გინა ღათუ ვიბანო თოვლითა და განვწმიდნე ჴელითა წმიდითა, ეგრეცა"},"31":{"verse":31,"text":"დიდად მწინკულითა შემღებე მე, მომიძაგა მე სამოსელმან ჩემმან,"},"32":{"verse":32,"text":"რამეთუ არა ხარ კაცი ჩემებრი, რომელსამცა სიტყუა-უგე, რათა მოვიდეთ ერთბამად სასჯელად."},"33":{"verse":33,"text":"იყო ხოლო თუმცა ვინ შუამდგომელ და მამხილებელ და რომელმანცა ისმინა შორის ჩუენსა,"},"34":{"verse":34,"text":"განმაშორენ ჩემგან კუერთხი მისი და შიში მისი ნუ შემაძრწუნებნ მე."},"35":{"verse":35,"text":"და არა მეშინოდის, არამედ ვიტყოდი, არა ეგრე შემიცნობიეს თავსა ჩემსა, რავდენ ესე."}},"meta":{"connection":"OGB","book_number":220,"chapter_number":9,"previous_chapter":{"connection":"OGB","book_number":220,"chapter":8},"next_chapter":{"connection":"OGB","book_number":220,"chapter":10}}}