{"chapter":{"1":{"verse":1,"text":"ხადოდეღა შენ, უკუეთუ ვინმე გერჩდეს, გინათუ ანგელოზთაგანი, წმიდათა იხილო."},"2":{"verse":2,"text":"და რამეთუ უგნური იგი რისხვამან მოკლის, ხოლო შეცთომილი იგი მოაკუდინის შურმან."},"3":{"verse":3,"text":"მე ვიხილენ უგნურნი, რომელთა ძირნი დაებნეს, არამედ მეყსეულადვე შეიჭამა როჭიკი მათი."},"4":{"verse":4,"text":"განეშორნეს ძირნი მათნი ცხორებისაგან და იქენჯნებოდენ იგინი კართა ზედა უნაკლულევანესთანა და არავინ იყოს განმრინებელ მათდა."},"5":{"verse":5,"text":"რამეთუ, რაჲ-იგი მათ შეიკრიბეს, მართალთა შეჭამონ და იგინი ბოროტისაგან ვერ განერნეს. გამოიწოვენ ძალი მათი,"},"6":{"verse":6,"text":"რამეთუ არა გამოჴდის ქუეყანით ბნელი, არცა მთათაგან აღმოსცენდის სალმობაჲ."},"7":{"verse":7,"text":"არამედ კაცი იშვების სალმობად, მართუენი ყანჩისანი მაღალსა ფრინვენ."},"8":{"verse":8,"text":"არა ეგრე, არამედ მე უფალსა ვევედრებოდე და უფალსა ღმერთსა, ყოვლისა მპყრობელსა ვხადოდე,"},"9":{"verse":9,"text":"რომელმან ქმნნა დიდ-დიდნი და გამოუკლეველნი დიდებულნი და საკჳრველნი, რომელთა არა არს რიცხჳ, რომელმან მოსცის წჳმაჲ ქუეყანასა და მოავლინის წყალი ცასა ქუეშე."},"10":{"verse":10,"text":""},"11":{"verse":11,"text":"რომელმან ქმნნის მდაბალნი მაღალ და წარწყმედულნი აღმართნის,"},"12":{"verse":12,"text":"და აგნის ზრახვანი წარმართთანი და არა ქმნის ჴელთა მათთა ჭეშმარიტებაჲ."},"13":{"verse":13,"text":"რამეთუ წარეწიის ბრძენთა გონიერებითა და ზრახვა იგი მრავალმთხზველთა განაქარვა."},"14":{"verse":14,"text":"დღისი შეემთხჳოს მათ ბნელი და შუვასამხრის ეჩქუეფებოდიან, ვითარცა ღამე. წარწყმდედ იგინი ბრძოლასა შინა."},"15":{"verse":15,"text":"უძლური იგი განერის ჴელისაგან ძლიერისა."},"16":{"verse":16,"text":"იყავნ უძლურისა მის სასოებაჲ და ცრუისა მის პირი დაიყავნ."},"17":{"verse":17,"text":"ხოლო ნეტარ არს კაცი, რომელსა ამხილა უფალმან. სწავლასა ყოვლისა მპყრობელისასა ნუ განიშორებ,"},"18":{"verse":18,"text":"რამეთუ მან ალმის და მერმე კუალად მოაგის, დასცა და ჴელთა მისთა განკურნეს."},"19":{"verse":19,"text":"ექუსგზის ბოროტისაგან გიჴსნეს შენ და მეშჳდესა მას არა შეგეხოს შენ ბოროტი."},"20":{"verse":20,"text":"სიყმილსა გიჴსნეს შენ სიკუდილისაგან, ბრძოლასა შინა ჴელისაგან მახჳლისა განგარინოს შენ."},"21":{"verse":21,"text":"გუემისაგან ენისა დაგიფაროს შენ და არა გეშინოდის შენ ბოროტისაგან მომავალისა."},"22":{"verse":22,"text":"ცრუთა და უსჯულოთა ეკიცხევდე და მჴეცთაგან ველურთა არა გეშინოდის."},"23":{"verse":23,"text":"რამეთუ მჴეცნი ველისანი დაგიმშჳდნენ შენ."},"24":{"verse":24,"text":"მაშინ სცნა, რამეთუ მშჳდობა არს სახლსა შენსა და წესმან საყოფლისა შენისამან არა ცოდოს."},"25":{"verse":25,"text":"მაშინ სცნა, რამეთუ მრავალ არს ნათესავი შენი და შვილნი შენი, ვითარცა ყოველი მწუანვილი ველისაჲ."},"26":{"verse":26,"text":"და მოხჳდე საფლავად, ვითარცა იფქლი ჟამისაჲ ჟამსა თჳსსა მომკილი, ანუ ვითარცა ზჳნი კალოსაჲ ჟამად-ჟამად შეკრებილი."},"27":{"verse":27,"text":"აჰა, ესე ესრეთ გამოვიკულიეთ და ესე არს, რომელი გუასმიეს, ხოლო შენ ცან თავისაჲ, რაჲ-იგი შენ გიქმნიეს."}},"meta":{"connection":"OGB","book_number":220,"chapter_number":5,"previous_chapter":{"connection":"OGB","book_number":220,"chapter":4},"next_chapter":{"connection":"OGB","book_number":220,"chapter":6}}}