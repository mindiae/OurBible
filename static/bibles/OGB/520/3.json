{"chapter":{"1":{"verse":1,"text":"რაჲ-მე უკუე უმეტეს არს ჰურიისა მის, ანუ რაჲ-მე სარგებელი არს წინადაცუეთილებისაჲ?"},"2":{"verse":2,"text":"ფრიად ყოვლითავე სახითა, პირველად უკუე, რამეთუ ჰრწმენნეს სიტყუანი ღმრთისანი."},"3":{"verse":3,"text":"არამედ რაჲ? ურწმუნო თუ ვინმე იქმნეს, ნუუკუე ურწმუნოებამან მათმან სარწმუნოებაჲ ღმრთისაჲ განაქარვოსა?"},"4":{"verse":4,"text":"ნუ იყოფინ, იყავნ ღმერთი მხოლოჲ ჭეშმარიტ, და ყოველი კაცი ცრუ, ვითარცა წერილ არს: რაჲთა განჰმართლდე სიტყჳთა შენითა და სძლო შჯასა შენსა."},"5":{"verse":5,"text":"უკუეთუ სიცრუე ჩუენი სიმართლესა ღმრთისასა შეეტყუების, რაჲ-მე ვთქუათ? ნუუკუე სიცრუვე არსა ღმრთისა თანა, რომელმან მოავლინის რისხვაჲ მისი? კაცობრივ ვიტყჳ."},"6":{"verse":6,"text":"ნუ იყოფინ! უკუეთუ არა, ვითარ საჯოს ღმერთმან სოფელი?"},"7":{"verse":7,"text":"უკუეთუ ჭეშმარიტებაჲ ღმრთისაჲ ჩემითა მით სიცრუითა აღემატა სადიდებელად მისსა, რაჲსაღა მე ვითარცა ცოდვილი ვისაჯები?"},"8":{"verse":8,"text":"და არა ვითარცა ვიგმობვით, და ვითარცა იტყჳან ვინმე ჩუენდა სიტყუად, ვითარმედ ვქმნეთ ბოროტი, რაჲთა მოგჳჴდეს ჩუენ კეთილი? რომელთა განკითხვაჲ საშჯელსა შინა არს."},"9":{"verse":9,"text":"აწ უკუე რაჲ წინა-მე-ვჰმატთა? არა სამე, რამეთუ წინაწარვე ვაბრალეთ ჰურიათა და წარმართთა ყოველთა ცოდვასა ქუეშე ყოფაჲ."},"10":{"verse":10,"text":"ვითარცა წერილ არს, ვითარმედ: არავინ არს მართალ არცაღა ერთ,"},"11":{"verse":11,"text":"არავინ არს გულისჴმისმყოფელ, არავინ არს გამომეძიებელ ღმრთისა;"},"12":{"verse":12,"text":"ყოველთავე მიაქციეს ერთბამად და უჴმარ იქმნნეს; არავინ არს, რომელმანმცა ქმნა სიტკბოებაჲ, არავინ არს მიერთადმდე."},"13":{"verse":13,"text":"სამარე ზეაღებულ არს ჴორჴი მათი; ენითა მათითა ზაკუვიდეს; გესლი ასპიტთაჲ ბაგეთა მათთა,"},"14":{"verse":14,"text":"რომელთაჲ პირი წყევითა და სიმწარითა სავსე არს."},"15":{"verse":15,"text":"მალე არიან ფერჴნი მათნი დათხევად სისხლისა;"},"16":{"verse":16,"text":"შემუსრვაჲ და უბადრუკებაჲ არს გზათა მათთა;"},"17":{"verse":17,"text":"და გზაჲ მშჳდობისაჲ არა იცნეს."},"18":{"verse":18,"text":"არა არს შიში ღმრთისაჲ წინაშე თუალთა მათთა."},"19":{"verse":19,"text":"ხოლო ესე უწყით, რამეთუ რაოდენსა შჯული იტყჳს, მათ ეტყჳს, რომელნი-იგი შჯულსა ქუეშე არიან, რაჲთა ყოველი პირი დაიყოს, და საშჯელსა თანა-მდებ იყოს ყოველი სოფელი ღმრთისაჲ,"},"20":{"verse":20,"text":"რამეთუ საქმეთაგან შჯულისათა არა განმართლდეს ყოველი ჴორციელი წინაშე მისსა, რამეთუ შჯულისაგან არს გამოცნობაჲ ცოდვისაჲ."},"21":{"verse":21,"text":"ხოლო აწ თჳნიერ შჯულისა სიმართლე ღმრთისაჲ გამოჩინებულ არს წამებული შჯულისა მიერ და წინაჲსწარმეტყუელთა,"},"22":{"verse":22,"text":"ხოლო სიმართლე ღმრთჲსაი სარწმუნოებითა იესუ ქრისტესითა ყოველთა მიმართ და ყოველთა ზედა მორწმუნეთა, რამეთუ არა არს განწვალება,"},"23":{"verse":23,"text":"რამეთუ ყოველთავე შესცოდეს და დაკლებულ არიან დიდებისაგან ღმრთისა,"},"24":{"verse":24,"text":"ხოლო განმართლდებიან უსასყიდლოდ მადლითა მისითა და გამოჴსნითა მით იესუ ქრისტესითა."},"25":{"verse":25,"text":"რომელი-იგი წინაწარ განჰმზადა ღმერთმან სალხინებელად სარწმუნოებითა თჳსითა მით სისხლითა, გამოჩინებად სიმართლისა მისისა, მოტევებითა მით პირველთა ცოდვათაჲთა,"},"26":{"verse":26,"text":"თავს-დებითა ღმრთისაჲთა გამოჩინებად სიმართლისა მისისა ამათ ჟამთა, რაჲთა იყოს იგი მართალ და განმამართლებელ სარწმუნოებისაგან იესუჲსისა."},"27":{"verse":27,"text":"სადა უკუე არს სიქადული იგი? და-მე-ყენებულ არსა? რომლითა-მე შჯულითა? საქმეთაგან-მეა? არა, არამედ შჯულისაგან სარწმუნოებისა."},"28":{"verse":28,"text":"რამეთუ ვიტყჳთ განმართლებასა კაცისასა სარწმუნოებითა თჳნიერ საქმეთა შჯულისათა."},"29":{"verse":29,"text":"ანუ ჰურიათაჲ-მე ხოლო არსა ღმერთი და არა წარმართთაჲცა? ჰე, წარმართთაჲცა."},"30":{"verse":30,"text":"ვინაჲთგან ერთ არს ღმერთი, რომელმან განამართლის წინადაცუეთილი სარწმუნოებითა და წინადაუცუეთელი მითვე სარწმუნოებითა."},"31":{"verse":31,"text":"აწ შჯულსა ნუ განვაქარვებთა სარწმუნოებითა მით? ნუ იყოფინ. არამედ შჯულსა დავამტკიცებთ."}},"meta":{"connection":"OGB","book_number":520,"chapter_number":3,"previous_chapter":{"connection":"OGB","book_number":520,"chapter":2},"next_chapter":{"connection":"OGB","book_number":520,"chapter":4}}}