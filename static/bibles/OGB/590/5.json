{"chapter":{"1":{"verse":1,"text":"ხოლო ჟამთა მათთჳს და წელთა, ძმანო, არა გჳჴმს მიწერად თქუენდა,"},"2":{"verse":2,"text":"რამეთუ თქუენ თჳთ გამოწულილვით იცით, რამეთუ დღე იგი უფლისაჲ, ვითარცა მპარავი ღამისაჲ, ეგრეთ მოიწევის."},"3":{"verse":3,"text":"რამეთუ რაჟამს თქუან: „მშჳდობაჲ და კრძალულებაჲ“, მაშინ მეყსეულად მოიწიოს მათ ზედა მომსრველი, ვითარცა სალმობაჲ შობადისაჲ, და ვერ განერნენ."},"4":{"verse":4,"text":"ხოლო თქუენ, ძმანო, არა ხართ ბნელსა შინა, რაჲთა დღე იგი ვითარცა მპარავი გეწიოს თქუენ."},"5":{"verse":5,"text":"რამეთუ თქუენ ყოველნი შვილნი ნათლისანი ხართ და შვილნი დღისანი, და არა ვართ ღამისანი, არცა ბნელისანი."},"6":{"verse":6,"text":"აწ უკუე ნუმცა გუძინავს, ვითარცა-იგი სხუათა, არამედ მღჳძარე ვიყვნეთ და განვიფრთხოთ."},"7":{"verse":7,"text":"რამეთუ რომელთა-იგი სძინავნ, ღამე სძინავნ, და რომელნი-იგი დაითრვნიან, ღამე დაითრვნიან."},"8":{"verse":8,"text":"ხოლო ჩუენ, რამეთუ დღისანი ვართ ნაშობნი, განვიფრთხოთ, შევიმოსოთ ჯაჭჳ იგი სარწმუნოებისაჲ და სიყუარულისაჲ და ჩაფხუტი იგი სასოებისაჲ და ცხოვრებისაჲ."},"9":{"verse":9,"text":"რამეთუ არა შემქმნნა ჩუენ ღმერთმან რისხვისათჳს, არამედ შესაწევნელად ცხორებისა უფლისა ჩუენისა მიერ იესუ ქრისტესა,"},"10":{"verse":10,"text":"რომელი მოკუდა ჩუენთჳს, რაჲთა, გინა თუ გუეძინოს გინა თუ გუეღჳძოს, ერთბამად მის თანა ვცხონდეთ."},"11":{"verse":11,"text":"ამისთჳს ნუგეშინის-სცემდით ურთიერთას და აღაშენებდით ურთიერთსა, ვითარცა-ეგე ჰყოფთცა."},"12":{"verse":12,"text":"ხოლო გლოცავთ თქუენ, ძმანო, იცნითმცა მშრომელნი იგი თქუენ შორის და წინამძღუარნი იგი თქუენნი უფლისა მიერ და მასწავლელნი იგი თქუენნი."},"13":{"verse":13,"text":"და უმეტესად შეჰრაცხენით იგინი სიყუარულით უფროჲს საქმისათჳს მათისა; და მშჳდობასა ჰყოფდით მათ თანა."},"14":{"verse":14,"text":"გლოცავ თქუენ, ძმანო, სწავლიდით უწესოთა მათ, ნუგეშინის-სცემდით სულმოკლეთა, თავს-იდებდით უძლურთა მათ, სულგრძელ იყვენით ყოველთა მიმართ."},"15":{"verse":15,"text":"ეკრძალენით, ნუუკუე ბოროტისა წილ ბოროტი ვისმე მიაგოთ; არმედ მარადის კეთილსა შეუდეგით ურთიერთარს და ყოველთა მიმართ."},"16":{"verse":16,"text":"მარადის გიხაროდენ."},"17":{"verse":17,"text":"მოუკლებელად ილოცევდით."},"18":{"verse":18,"text":"ყოველსა შინა ჰმადლობდით, რამეთუ ესე არს ნებაჲ ღმრთისაჲ ქრისტე იესუჲს მიერ თქუენდა მიმართ."},"19":{"verse":19,"text":"სულსა ნუ დაავსებთ."},"20":{"verse":20,"text":"წინაჲსწარმეტყუელებათა ნუ შეურაცხ-ჰყოფთ."},"21":{"verse":21,"text":"ყოველივე გამოიცადეთ და უკეთესი იგი შეიკრძალეთ."},"22":{"verse":22,"text":"ყოვლისაგან საქმისა ბოროტისა განეშორენით."},"23":{"verse":23,"text":"ხოლო თავადმან ღმერთმან მშჳდობისამან წმიდა გყვენინ თქუენ ყოვლითა სრულებითა და ყოვლითა სიცოცხლითა, სული თქუენი, სამშჳნელი და გუამი უბიწოდ მოსლვასა მას უფლისა ჩუენისა იესუ ქრისტესსა დაჰმარხენინ."},"24":{"verse":24,"text":"სარწმუნო არს, რომელმან-იგი გიჩინნა თქუენ, ვითარმედ და ყოსცა."},"25":{"verse":25,"text":"ძმანო, ილოცევდით ჩუენთჳსცა."},"26":{"verse":26,"text":"მოიკითხენით ძმანი ყოველნი ამბორის-ყოფითა წმიდითა."},"27":{"verse":27,"text":"გაფუცებ თქუენ უფალსა, წარუკითხეთ წიგნი ესე ყოველთა ძმათა წმიდათა."},"28":{"verse":28,"text":"მადლი უფლისა ჩუენისა იესუ ქრისტესი თქუენ თანა. ამინ."}},"meta":{"connection":"OGB","book_number":590,"chapter_number":5,"previous_chapter":{"connection":"OGB","book_number":590,"chapter":4},"next_chapter":null}}