{"chapter":{"1":{"verse":1,"text":"ფსალმუნი დავითისი, მოსაჴსენებელად შაბათთა"},"2":{"verse":2,"text":"უფალო, ნუ გულისწყრომითა შენითა მამხილებ მე, ნუცა რისხვითა შენითა მსწავლი მე."},"3":{"verse":3,"text":"რამეთუ ისარნი შენნი განმეწონნეს მე და დაამტკიცე ჩემ ზედა ჴელი შენი."},"4":{"verse":4,"text":"არა არს კურნებაჲ ჴორცთა ჩემთა პირისაგან რისხვისა შენისა, არა არს მშჳდობაჲ ძუალთა ჩემთა პირისაგან ცოდვათა ჩემთასა;"},"5":{"verse":5,"text":"რამეთუ უსჯულოებანი ჩემნი აღემატნეს თავსა ჩემსა და, ვითარცა ტჳრთი მძიმე, დამიმძიმდეს ჩემ ზედა."},"6":{"verse":6,"text":"შეყროლდეს და დალპეს წყლულებანი ჩემნი პირისაგან უგუნურებისა ჩემისა;"},"7":{"verse":7,"text":"დავგლახაკენ და დავმდაბლდი სრულიად, მარადღე მწუხარე ვიდოდე;"},"8":{"verse":8,"text":"რამეთუ თეძონი ჩემნი აღივსნეს ნაგუემთაგან და არა არს კურნება ჴორცთა ჩემთა."},"9":{"verse":9,"text":"შევბოროტენ და დავმდაბლდი ვიდრე ფრიად, ვჴმობდ სულთქმითა გულისა ჩემისათა."},"10":{"verse":10,"text":"უფალო, შენ წინაშე არს ყოველი გულისთქმა ჩემი, და სულთქმა ჩემი შენგან არა დაეფარა."},"11":{"verse":11,"text":"გული ჩემი შეძრწუნდა და დამიტევა მე ძალმან ჩემმან და ნათელი თუალთა ჩემთა, და იგიცა არა დაადგრა ჩემ თანა."},"12":{"verse":12,"text":"მოყუარენი ჩემნი და მეგობარნი ჩემნი ჩემ წინაშე მომეახლნეს და დადგეს, და მახლობელნი ჩემნი შორს განდგეს ჩემგან."},"13":{"verse":13,"text":"და მაიძულებდეს მე, რომელნი ეძიებდეს სულსა ჩემსა, და რომელნი ეძიებდეს ძჳრსა ჩემსა, იტყოდეს ამაოებასა და ზაკვასა მარადღე ზრახვიდეს."},"14":{"verse":14,"text":"ხოლო მე ვითარცა ყრუსა, არა მესმოდა, და ვითარცა უტყუმან რა არა აღაღის პირი თჳსი;"},"15":{"verse":15,"text":"და ვიქმენ მე ვითარცა კაცი უსმი, რომლისა თანა არა არს პირსა მისსა სიტყუაჲ."},"16":{"verse":16,"text":"არამედ მე შენ, უფალო, გესავ და შენ შეგესემინ ჩემი, უფალო ღმერთო ჩემო."},"17":{"verse":17,"text":"რამეთუ ვთქუ: ნუ სადა უხაროდის ჩემ ზედა მტერთა ჩემთა და შეძრვასა ფერჴთა ჩემთასა ჩემ ზედა მდიდრად იტყოდეს."},"18":{"verse":18,"text":"რამეთუ მე გუემად განმზადებულ ვარ და სალმობაჲ ჩემი ჩემ წინაშე არს მარადის."},"19":{"verse":19,"text":"რამეთუ უსჯულოებაჲ ჩემი მე უთხრა და ვზრუნვიდე მე ცოდვისა ჩემისათჳს."},"20":{"verse":20,"text":"აწ, ესერა, მტერნი ჩემნი ცხოველ არიან და განძლიერებულ ჩემსა უფროს; და განმრავლდეს, რომელთა მომიძულეს მე უსამართლოდ;"},"21":{"verse":21,"text":"და რომელთა მომაგეს მე ბოროტი კეთილისა წილ, მასმენდეს, რამეთუ ვსდევდ სიმართლესა."},"22":{"verse":22,"text":"ნუ დამაგდებ მე, უფალო ღმერთო ჩემო, და ნუცა განმეშორები ჩემგან."},"23":{"verse":23,"text":"მოიხილე შეწევნად ჩემდა, უფალო ღმერთო ცხორებისა ჩემისაო."}},"meta":{"connection":"OGB","book_number":230,"chapter_number":37,"previous_chapter":{"connection":"OGB","book_number":230,"chapter":36},"next_chapter":{"connection":"OGB","book_number":230,"chapter":38}}}