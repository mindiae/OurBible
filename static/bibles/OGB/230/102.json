{"chapter":{"1":{"verse":1,"text":"აკურთხევს სული ჩემი უფალსა და ყოველი გონებაჲ ჩემი - სახელსა წმიდასა მისსა."},"2":{"verse":2,"text":"აკურთხევს სული ჩემი უფალსა, და ნუ დაივიწყებ ყოველსა მოცემულსა მისსა,"},"3":{"verse":3,"text":"რომელმან გილხინა შენ ყოველთა უსჯულოებათა შენთაგან, რომელმან განკურნნა ყოველნი სნეულებანი შენნი;"},"4":{"verse":4,"text":"რომელმან იჴსნა განხრწნისაგან ცხორებაჲ შენი და გჳრგჳნოსან-გყო შენ წყალობითა და შეწყნარებითა;"},"5":{"verse":5,"text":"რომელმან აღავსო კეთილთა მიერ გულისთქმა შენი; განახლდეს, ვითარცა ორბისა, სიჭაბუკე შენი."},"6":{"verse":6,"text":"ყუნის წყალობანი უფალმან და სამართალი ყოველთათჳს დაწუნებულთა."},"7":{"verse":7,"text":"აუწყნა გზანი მისნი მოსეს და ძეთა ისრაჱლისათა - ნებანი მისნი."},"8":{"verse":8,"text":"შემწყნარებელ და მოწყალე არს უფალი, სულგრძელ და დიდად მოწყალე."},"9":{"verse":9,"text":"არა სრულიად განრისხნეს, არცა უკუნისამდე ძჳრი იჴსენოს;"},"10":{"verse":10,"text":"არა ცოდვათა ჩუენთაებრ მიყო ჩუენ, არცა უსჯულოებათა ჩუენთაებრ მომაგო ჩუენ."},"11":{"verse":11,"text":"რამეთუ რავდენ მაღალ არიან ცანი ქუეყანისაგან, განაძლიერა უფალმან წყალობაჲ მისი მოშიშთა მისთა ზედა;"},"12":{"verse":12,"text":"რაოდენ განშორებულ არიან აღმოსავალნი დასავალსა, განმაშორნა ჩუენგან უსჯულოებანი ჩუენნი."},"13":{"verse":13,"text":"ვითარცა სწყალობს მამაჲ შვილთა, შეიწყალნა უფალმან მოშიშნი მისნი."},"14":{"verse":14,"text":"რამეთუ მან უწყის დაბადებაჲ ჩუენი; მოიჴსენა, რამეთუ მიწანი ვართ."},"15":{"verse":15,"text":"კაცი, ვითარცა თივა, არიან დღენი მისნი; ვითარცა ყუავილი ველისა, ეგრეთ აღყუავდეს;"},"16":{"verse":16,"text":"რამეთუ განვლო სულმან მის შორის, და არღარა იყოს, და არცა იცნას ადგილი მისი."},"17":{"verse":17,"text":"ხოლო წყალობაჲ უფლისაჲ საუკუნითგან და ვიდრე უკუნისამდე მოშიშთა მისთა ზედა, და სიმართლე მისი - შვილითი შვილადმდე,"},"18":{"verse":18,"text":"რომელთა დაიმარხიან აღთქმა მისი და მოიჴსენიან მცნებანი მისნი და ყვნიან იგინი."},"19":{"verse":19,"text":"უფალმან ზეცას განჰმზადა საყდარი მისი, და სუფევა მისი ყოველთა ზედა ეუფლების."},"20":{"verse":20,"text":"აკურთხევდით უფალსა ყოველნი ანგელოზნი მისნი, ძლიერნი ძალითა, რომელნი ჰყოფენ სიტყუასა მისსა, სმენად ჴმაჲ სიტყუათა მისთა."},"21":{"verse":21,"text":"აკურთხევდით უფალსა ყოველნი ძალნი მისნი, მსახურნი მისნი, რომელნი ჰყოფენ სიტყუასა მისსა."},"22":{"verse":22,"text":"აკურთხევდით უფალსა ყოველნი ქმნილნი მისნი ყოველსა ადგილსა უფლებისა მისისასა; აკურთხევს სული ჩემი უფალსა. დიდება"}},"meta":{"connection":"OGB","book_number":230,"chapter_number":102,"previous_chapter":{"connection":"OGB","book_number":230,"chapter":101},"next_chapter":{"connection":"OGB","book_number":230,"chapter":103}}}