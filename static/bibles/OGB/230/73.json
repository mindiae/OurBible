{"chapter":{"1":{"verse":1,"text":"რად განგჳშორენ ჩუენ, ღმერთო, სრულიად? განრისხდა გულისწყრომა შენი ცხოვართა ზედა სამწყსოსა შენისათა."},"2":{"verse":2,"text":"მოიჴსენე კრებული შენი, რომელ მოიგე დასაბამითბან; იჴსენ კუერთხითა მკჳდრობისა შენისათა მთაჲ სიონი ესე, რომელსა დაემკჳდრე მას შინა."},"3":{"verse":3,"text":"აიხუენ ჴელნი შენნი ამპარტავანებასა მათსა ზედა სრულიად; რაოდენმე ეუკეთურა მტერი სიწმიდესა შენსა?"},"4":{"verse":4,"text":"და იქადეს მოძულეთა შენთა შორის დღესასწაულსა შენსა,"},"5":{"verse":5,"text":"დასხნეს სასწაულნი მათნი სასწაულად, და არა ცნეს, ვითარცა გამოსავალსა ზესკნელსა. ვითარცა მაღნარსა შინა ხე, ცულითა"},"6":{"verse":6,"text":"დაკოდნეს ბჭენი მათნი, რაჲთურთით ცულითა და წერაქჳთა დაამჴუეს იგი."},"7":{"verse":7,"text":"დაწუეს ცეცხლით სიწმიდე შენი, ქუეყანასა ზედა შეაგინეს კარავი სახელისა შენისა."},"8":{"verse":8,"text":"თქუეს გულითა მათითა და ნათესავთა მათთა ერთად: მოვედით და დავადუმნეთ ყოველნი დღესასწაულნი ღმრთისანი ქუეყანით."},"9":{"verse":9,"text":"რამეთუ სასწაული მათი ჩუენ არა ვიხილეთ; არღარა ვინ არს წინაჲსწარმეტყუელ, და ჩუენ არა ვინ გჳცნნეს მერმეცა."},"10":{"verse":10,"text":"ვიდრემდის, ღმერთო, გაყუედრებდეს მტერი, განარისხებდეს მჴდომი სახელსა შენსა სრულიად?"},"11":{"verse":11,"text":"რად გარემიიქცევ ჴელსა შენსა და მარჯუენესა შენსა წიაღადვე შენდა სრულიად?"},"12":{"verse":12,"text":"ხოლო ღმერთმან, მეუფემან ჩუენმან წინასაუკუნეთამან, შექმნა ცხორებაჲ შორის ქუეყანისა."},"13":{"verse":13,"text":"შენ განამტკიცე ძალითა შენითა ზღუაჲ, შენ შეჰმუსრე თავები ვეშაპთა წყალთა ზედა."},"14":{"verse":14,"text":"შენ შეჰმუსრე თავი ვეშაპისა მის და მიეც იგი საჭმელად ერსა მას ჰინდოეთისასა."},"15":{"verse":15,"text":"შენ გამოადინენ წყარონი და მდინარენი, შენ განაჴმენ მდინარენი ითამისანი."},"16":{"verse":16,"text":"შენი არს დღე და შენი არს ღამე; შენ დაამტკიცე ნათელი და მზე."},"17":{"verse":17,"text":"შენ შეჰქმენ ყოველნი საზღვარნი ქუეყანისანი; შენ დაჰბადე ზაფხული და არე."},"18":{"verse":18,"text":"ესე მოიჴსენე: მტერმან აყუედრა უფალსა და ერმან უგნურმან განარისხა სახელი შენი."},"19":{"verse":19,"text":"ნუ მისცემ მჴეცთა სულსა, რომელმან აღგიაროს შენ, და სულსა გლახაკთა შენთასა ნუ დაივიწყებ სრულიად."},"20":{"verse":20,"text":"მოხედე აღთქმასა შენსა, რამეთუ აღივსნეს სიბნელითა ქუეყანისათა სახლნი უსჯულოთანი."},"21":{"verse":21,"text":"ნუ მიიქცევინ დამდაბლებული სირცხჳლეული; გლახაკი და დავრდომილი აქებდენ სახელსა შენსა."},"22":{"verse":22,"text":"აღდეგ, ღმერთო, საჯე შჯა შენი; მოიჴსენე ყუედრებაჲ შენი, რომელ არს უგუნურთაგან მარადღე."},"23":{"verse":23,"text":"ნუ დაივიწყებ ჴმასა მონათა შენთასა; ამპარტავანებაჲ მოძულეთა შენთა ამაღლდა მარადის. დიდება"}},"meta":{"connection":"OGB","book_number":230,"chapter_number":73,"previous_chapter":{"connection":"OGB","book_number":230,"chapter":72},"next_chapter":{"connection":"OGB","book_number":230,"chapter":74}}}