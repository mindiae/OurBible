{"chapter":{"1":{"verse":1,"text":"დასასრულსა, საწნეხელთათჳს, ძეთა კორესთა ფსალმუნი"},"2":{"verse":2,"text":"ვითარ საყუარელ არიან საყოფელნი შენნი, უფალო ძალთაო!"},"3":{"verse":3,"text":"ჰსურის და მოაკლდების სულსა ჩემსა ეზოთა მიმართ უფლისათა, გული ჩემი და ჴორცნი ჩემნი იხარებდეს ღმრთისა მიმართ ცხოველისა."},"4":{"verse":4,"text":"და რამეთუ სირმანცა პოვა თავისა თჳსისა სახელი და გურიტმან ბუდე თჳსი, სადა დაისხნეს მართუენი თჳსნი; საკურთხეველი შენი, უფალო ძალთაო, მეუფეო ჩემო და ღმერთო ჩემო."},"5":{"verse":5,"text":"ნეტარ არიან, რომელნი დამკჳდრებულ არიან სახლსა შენსა, უკუნითი უკუნისამდე გაქებდენ შენ."},"6":{"verse":6,"text":"ნეტარ არს კაცი, რომლისა შეწევნა მისი შენგან არს; აღსლვა გულსა თჳსსა დაიდვა"},"7":{"verse":7,"text":"ღელესა მას გლოვისასა, ადგილსა მას, რომელსაცა აღუთქუა,"},"8":{"verse":8,"text":"და რამეთუ კურთხევა მოსცეს, რომელმანცა შჯული დადვა. ვიდოდიან იგინი ძალითი ძალად, და გამოუჩნდეს მათ ღმერთი ღმერთთა სიონს."},"9":{"verse":9,"text":"უფალო ღმერთო ძალთაო, ისმინე ლოცვისა ჩემისა, ყურად-იღე, ღმერთო იაკობისაო."},"10":{"verse":10,"text":"მწეო ჩუენო, იხილე, ღმერთო, და მოხედენ პირსა ცხებულისა შენისასა."},"11":{"verse":11,"text":"რამეთუ შჯობს დღე ერთი ეზოთა შინა შენთა უფროს ათასთა მათ; ვირჩიე მე მივრდომა სახლსა ღმრთისა ჩემისასა, უფროს ვიდრეღა დამკჳდრებად ჩემდა საყოფელსა ცოდვილთასა."},"12":{"verse":12,"text":"რამეთუ წყალობაჲ და ჭეშმარიტებაჲ უყუარს უფალსა, მადლი და დიდებაჲ მოსცეს ღმერთმან;"},"13":{"verse":13,"text":"უფალმან არა მოაკლოს კეთილი, რომელნი ვლენან უბიწოდ. უფალო ღმერთო ძალთაო, ნეტარ არს კაცი, რომელი გესავს შენ."}},"meta":{"connection":"OGB","book_number":230,"chapter_number":83,"previous_chapter":{"connection":"OGB","book_number":230,"chapter":82},"next_chapter":{"connection":"OGB","book_number":230,"chapter":84}}}