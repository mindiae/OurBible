{"chapter":{"1":{"verse":1,"text":"გალობაჲ, ფსალმუნი დავითისი"},"2":{"verse":2,"text":"განმზადებულ არს გული ჩემი, ღმერთო, განმზადებულ არს გული ჩემი; გაქებდე და გიგალობდე დიდებითა ჩემითა."},"3":{"verse":3,"text":"განიღჳძე, დიდებაო ჩემო, განიღჳძე ფსალმუნითა და ებნითა; მე განვიღჳძო განთიად."},"4":{"verse":4,"text":"აღგიარო შენ ერსა შორის, უფალო, და გიგალობდე შენ თესლებსა შორის,"},"5":{"verse":5,"text":"რამეთუ დიდ არს ზეშთა ცათა წყალობაჲ შენი და ღრუბელთამდე არს ჭეშმარიტებაჲ შენი."},"6":{"verse":6,"text":"ამაღლდი ცათა შინა, ღმერთო, და ყოველსა ქუეყანასა ზედა არს დიდებაჲ შენი."},"7":{"verse":7,"text":"რათა იჴსნნე საყუარელნი შენნი, მაცხოვნე მე მარჯუენითა შენითა და შეგესემინ ჩემი."},"8":{"verse":8,"text":"ღმერთი იტყოდა წმიდით გამო მისით; ავმაღლდე და განვყო სიკიმაჲ და ღელე იგი საყოფელთა განვზომო."},"9":{"verse":9,"text":"ჩემი არს გალაად და ჩემი არს მანასე და ეფრემ, განმამტკიცებელი თავისა ჩემისა,"},"10":{"verse":10,"text":"იუდა, მეუფე ჩემი, მოაბ, სიავი სასოებისა ჩემისა; იდუმიამდე აღვიკუართნე ჴამლნი ჩემნი, მე უცხოთესლნი დამემორჩილნეს."},"11":{"verse":11,"text":"ვინ მიმიყვანოს მე ქალაქსა მას შეცულსა? ანუ ვინ მიმიძღუეს მე იდუმიადმდე,"},"12":{"verse":12,"text":"არა თუ შენ, ღმერთი, რომელმანცა განმთხიენ ჩუენ და არა გამოხუედ ღმერთი ძალად ჩუენდა?"},"13":{"verse":13,"text":"მომეც ჩუენ შეწევნა ჭირსა, რამეთუ ამაო არს ცხორებაჲ კაცისა."},"14":{"verse":14,"text":"ღმრთისა მიერ ვყოთ ძალი, და მან შეურაცხ-ყვნეს მტერნი ჩუენნი."}},"meta":{"connection":"OGB","book_number":230,"chapter_number":107,"previous_chapter":{"connection":"OGB","book_number":230,"chapter":106},"next_chapter":{"connection":"OGB","book_number":230,"chapter":108}}}