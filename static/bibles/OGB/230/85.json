{"chapter":{"1":{"verse":1,"text":"მოყავ, უფალო, ყური შენი და ისმინე ჩემი, რამეთუ გლახაკ და დავრდომილ ვარი მე."},"2":{"verse":2,"text":"იცევ სული ჩემი, რამეთუ წმიდა ვარ, აცხოვნე მონა შენი, ღმერთო ჩემო, რომელი გესავ შენ."},"3":{"verse":3,"text":"მიწყალე მე, უფალო, რამეთუ შენდამი ღაღად-ვყავ მარადღე."},"4":{"verse":4,"text":"ახარე სულსა მონისა შენისასა, რამეთუ შენდამი აღვიღე სული ჩემი."},"5":{"verse":5,"text":"რამეთუ შენ, უფალი, ტკბილ და მართალ ხარ და დიდად მოწყალე ყოველთათჳს, რომელნი გხადიან შენ."},"6":{"verse":6,"text":"ყურად-იღე, უფალო, ლოცვა ჩემი და მოხედენ ჴმასა ვედრებისა ჩემისასა."},"7":{"verse":7,"text":"დღესა ჭირისა ჩემისასა ღაღად-ვყავ შენდამი, რამეთუ ისმინე ჩემი."},"8":{"verse":8,"text":"არა არს მსგავს შენდა ღმერთთა შორის, უფალო, და არა არს საქმე შენთაებრ."},"9":{"verse":9,"text":"ყოველი თესლები, რაოდენი ჰქმენ, მოვიდენ და თაყუანის-გცენ წინაშე შენსა, უფალო, და ადიდებდენ სახელსა შენსა, უფალო."},"10":{"verse":10,"text":"რამეთუ დიდ ხარ შენ, და მოქმედი საკჳრველებათა შენ ხარ ღმერთი მხოლო."},"11":{"verse":11,"text":"მიძღოდე მე, უფალო, გზათა შენთა და ვიდოდი მე ჭეშმარიტებითა შენითა; იხარებდეს გული ჩემი შიშითა სახელისა შენისათა."},"12":{"verse":12,"text":"აღგიარო შენ, უფალო ყოვლითა გულითა ჩემითა და ვადიდო სახელი შენი უკუნისამდე;"},"13":{"verse":13,"text":"რამეთუ დიდ არს წყალობაჲ შენი ჩემ ზედა, და იჴსენ სული ჩემი ჯოჯოხეთისაგან ქუესკნელისა."},"14":{"verse":14,"text":"ღმერთო, უსჯულონი აღდგეს ჩემ ზედა, და კრებულმან ძლიერთამან იძიეს სული ჩემი და არა შეგრაცხეს შენ წინაშე მათსა."},"15":{"verse":15,"text":"და შენ, უფალო ღმერთო ჩემო, შემწყნარებელ ხარ და მოწყალე, სულგრძელ და დიდად მოწყალე და ჭეშმარიტ."},"16":{"verse":16,"text":"მოიხილე ჩემ ზედა და შემეწიე მე, მოეც ძალი მონასა შენსა და აცხოვნე ძე მჴევლისა შენისა."},"17":{"verse":17,"text":"ყავ ჩემ თანა სასწაულ კეთილ, და იხილედ მოძულეთა ჩემთა და ჰრცხუენოდის, რამეთუ შენ, უფალი, შემეწიე და ნუგეშინის-მეც მე."}},"meta":{"connection":"OGB","book_number":230,"chapter_number":85,"previous_chapter":{"connection":"OGB","book_number":230,"chapter":84},"next_chapter":{"connection":"OGB","book_number":230,"chapter":86}}}