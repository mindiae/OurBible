{"chapter":{"1":{"verse":1,"text":"ნეტარ არიან უბიწონი გზასა, რომელნი ვლენან შჯულსა უფლისასა."},"2":{"verse":2,"text":"ნეტარ არიან, რომელნი გამოიკულევენ წამებათა მისთა, ყოვლითა გულითა გამოიძინენ იგი."},"3":{"verse":3,"text":"რამეთუ არა მოქმედნი უსჯულოებისანი გზათა მისთა ვიდოდეს."},"4":{"verse":4,"text":"შენ ამცენ მცნებათა შენთა დამარხვად ფრიად."},"5":{"verse":5,"text":"წარ-თუ-მცა-მართებულ იყვნეს გზანი ჩემნი დაცვად სიმართლეთა შენთა,"},"6":{"verse":6,"text":"მაშინ არა მრცხუენოდის, რაჟამს ვხედვიდე მე ყოველთა მიმართ მცნებათა შენთა,"},"7":{"verse":7,"text":"აღგიარო შენ სიწრფოებითა გულისათა, რაჟამს ვისწავლნე მე განკითხვანი სიმართლისა შენისანი."},"8":{"verse":8,"text":"სიმართლენი შენნი ვიმარხნე; ნუ დამაგდებ მე ვიდრე ფრიად."},"9":{"verse":9,"text":"რაჲთამე წარიმართოს ჭაბუკმან გზა თჳსი? არამედ იმარხნეს თუ სიტყუანი შენნი."},"10":{"verse":10,"text":"ყოვლითა გულითა ჩემითა გამოგიძიე შენ; ნუ განმაშორებ მე მცნებათაგან შენთა."},"11":{"verse":11,"text":"გულსა შინა ჩემსა დავიფარენ სიტყუანი შენნი, რათა არა შეგცოდო შენ."},"12":{"verse":12,"text":"კურთხეულ ხარ შენ, უფალო, მასწავენ მე სიმართლენი შენნი."},"13":{"verse":13,"text":"ბაგითა ჩემითა მიუთხრენ ყოველნი სამართალნი პირისა შენისანი."},"14":{"verse":14,"text":"გზასა წამებათა შენთასა განვსცხრებოდე, ვითარცა ყოვლითა სიმდიდრითა."},"15":{"verse":15,"text":"მცნებათა შენთა გულსა ვეტყოდი და განვიცადნე მე გზანი შენნი."},"16":{"verse":16,"text":"სიმართლეთა შენთასა ვიწურთიდე და არა დავივიწყოდი მე სიტყუაჲ შენი."},"17":{"verse":17,"text":"მომაგე მონასა შენსა, ვცხონდე და დავიმარხნე სიტყუანი შენნი."},"18":{"verse":18,"text":"განანათლენ თუალნი ჩემნი, და განვიცადნე საკჳრველებანი შჯულისა შენისანი."},"19":{"verse":19,"text":"მწირ ვარი მე ქუეყანასა ზედა, ნუ დაჰფარავ ჩემგან მცნებათა შენთა."},"20":{"verse":20,"text":"სურვიელ იქმნა სული ჩემი გულისთქმად სამართალთა შენთა ყოველსა ჟამსა."},"21":{"verse":21,"text":"შეჰრისხენ შენ ამპარტავანთა; წყეულ არიან, რომელთა გარდააქციეს მცნებათაგან შენთა."},"22":{"verse":22,"text":"მოსპე ჩემგან ყუედრებაჲ და შეურაცხებაჲ, რამეთუ წამებანი შენნი გამოვიძიენ."},"23":{"verse":23,"text":"და რამეთუ დასხდენ მთავარნი, ჩემთჳს ძჳრსა იტყოდეს, ხოლო მონა შენი ზრახვიდა სიმართლეთა შენთა."},"24":{"verse":24,"text":"და რამეთუ წამებანი შენნი წურთა არიან ჩემდა და ზრახვა ჩემდა არიან სიმართლენი შენნი."},"25":{"verse":25,"text":"მიეახლა სული ჩემი მიწასა; მაცხოვნე მე სიტყჳსაებრ შენისა."},"26":{"verse":26,"text":"გზანი ჩემნი გითხრენ შენ, და ისმინე ჩემი; მასწავენ მე სიმართლენი შენნი."},"27":{"verse":27,"text":"გზა სიმართლეთა შენთა გულისჴმა-მიყავ მე, და ვიტყოდი მე საკჳრველებათა შენთა."},"28":{"verse":28,"text":"მიერულა სულსა ჩემსა მოწყინებითა; დამამტკიცე მე სიტყჳთა შენითა."},"29":{"verse":29,"text":"გზა სიცრუჲსა განმაშორე ჩემგან და სჯულითა შენითა შემიწყალე მე."},"30":{"verse":30,"text":"გზა ჭეშმარიტებისა სათნო-ვიყავ და სიმართლენი შენნი მე არა დავივიწყენ."},"31":{"verse":31,"text":"შევეყავ წამებათა შენთა; უფალო, ნუ მარცხუენ მე."},"32":{"verse":32,"text":"გზასა მცნებათა შენთასა ვრბიოდე, რაჟამს განავრცე გული ჩემი."},"33":{"verse":33,"text":"შჯულიერ-მყავ მე, უფალო, გზასა სამართალთა შენთასა, და გამოვიძიო იგი მარადის."},"34":{"verse":34,"text":"გულისჴმა-მიყავ მე და გამოვიძიო შჯული შენი და დავიმარხო იგი ყოვლითა გულითა ჩემითა."},"35":{"verse":35,"text":"მიძღოდე მე ალაგსა მცნებათა შენთასა, რამეთუ იგი მთნდა მე."},"36":{"verse":36,"text":"მოდრიკე გული ჩემი წამებათა შენთა და ნუ ანგაჰრებასა."},"37":{"verse":37,"text":"მოაქციენ თუალნი ჩემნი, რათა არა იხილონ ამავოებაჲ, და გზათა შენთა მაცხოვნე მე."},"38":{"verse":38,"text":"დაამტკიცე მონისა შენისა თანა სიტყუაჲ შენი, რათა მეშინოდის მე შენგან."},"39":{"verse":39,"text":"მოსპე ჩემგან ყუედრებაჲ იგი, რომელსაცა ვეჭუ მე, რამეთუ სამართალნი შენნი ტკბილ არიან."},"40":{"verse":40,"text":"ესერა, გულმან მითქუა მცნებათა შენთა; სიმართლითა შენითა მაცხოვნე მე."},"41":{"verse":41,"text":"და მოვედინ ჩემ ზედა წყალობაჲ შენი, უფალო, და მაცხოვარებაჲ შენი სიტყჳსაებრ შენისა."},"42":{"verse":42,"text":"და მიუგო მაყუედრებელთა ჩემთა სიტყუაჲ, რამეთუ მე სიტყუასა შენსა ვესავ."},"43":{"verse":43,"text":"და ნუ განაშორებ პირსა ჩემსა სიტყუასა ჭეშმარიტებისასა სრულიად, რამეთუ მე სამართალთა შენთა ვესავ."},"44":{"verse":44,"text":"და დავიცვა შჯული შენი მარადის, უკუნისამდე და უკუნითი უკუნისამდე."},"45":{"verse":45,"text":"და ვიდოდე მე ფართოსა, რამეთუ მცნებანი შენნი გამოვიძიენ."},"46":{"verse":46,"text":"და ვიტყოდე მე წამებათა შენთა წინაშე მეფეთასა და არა მრცხუენოდა."},"47":{"verse":47,"text":"და ვიწურთიდ მცნებათა შენთა, რომელნიცა შევიყვარენ ფრიად."},"48":{"verse":48,"text":"და აღვიპყრენ ჴელნი ჩემნი მცნებათა შენთა მიმართ, რომელნიცა შევიყუარენ და ვზრახეედ სიმართლეთა შენთა."},"49":{"verse":49,"text":"მომაჴსენე სიტყუაჲ შენი მონასა შენსა, რომლისა მოსავ-მყავ მე."},"50":{"verse":50,"text":"ამან ნუგეშინის-მცა მე სიმდაბლესა შინა ჩემსა, რამეთუ სიტყუამან შენმან მაცხოვნა მე."},"51":{"verse":51,"text":"ამპარტავანნი უსჯულოებდეს ფრიად, ხოლო მე შჯულისა შენისაგან გარდავაქციე."},"52":{"verse":52,"text":"მოვიჴსენენ სამართალნი შენნი საუკუნითგან, უფალო, და ნუგეშინის-მეცა მე."},"53":{"verse":53,"text":"ურვამან შემიპყრა მე ცოდვილთამან, რომელთა დაუტევეს შჯული შენი."},"54":{"verse":54,"text":"საგალობელ იყვნეს ჩემდა სამართალნი შენნი ადგილსა მას მწირობისა ჩემისასა."},"55":{"verse":55,"text":"მოვიჴსენე ღამე სახელი შენი, უფალო, და დავიცევ შჯული შენი."},"56":{"verse":56,"text":"ესე მეყო მე, რამეთუ სამართალნი შენნი გამოვიძიენ მე."},"57":{"verse":57,"text":"ნაწილი ჩემი ხარი შენ, უფალო, ვთქუ, რათა ვიმარხო შჯული შენი."},"58":{"verse":58,"text":"ვლოცევდ პირსა შენსა ყოვლითა გულითა ჩემითა, შემიწყალე მე სიტყჳსაებრ შენისა."},"59":{"verse":59,"text":"განვიზრახევდ გზათა შენთა და მოვაქციენ ფერჴნი ჩემნი წამებათა შენთა."},"60":{"verse":60,"text":"განვემზადე და არა შევძრწუნდი, რამეთუ ვიმარხენ მე მცნებანი შენნი."},"61":{"verse":61,"text":"საბელნი ცოდვილთანი მომეხჳნეს მე, და შჯული შენი მე არა დავივიწყე."},"62":{"verse":62,"text":"შუვაღამე აღვდეგი აღსაარებად შენდა განკითხვათათჳს სიმართლისა შენისათა."},"63":{"verse":63,"text":"შევეყავ მე ყოველთა მოშიშთა შენთა და რომელთა დაიცვნიან მცნებანი შენნი."},"64":{"verse":64,"text":"წყალობითა შენითა, უფალო, სავსე არს ქუეყანა; სიმართლენი შენნი მასწავენ მე."},"65":{"verse":65,"text":"სიტკბოებანი ჰყავ მონისა შენისა თანა, უფალო, სიტყჳსაებრ შენისა."},"66":{"verse":66,"text":"სიტკბოებაჲ და სწავლულებაჲ და მეცნიერებაჲ მასწავე მე, რამეთუ მცნებანი შენნი მრწმენნეს მე."},"67":{"verse":67,"text":"პირველ დამდაბლებად ჩემდადმდე მე ვცოდე, ამისთჳს სიტყუაჲ შენი ვიმარხე."},"68":{"verse":68,"text":"ტკბილ ხარ შენ, უფალო, და სიტკბოებითა შენითა მასწავენ მე სიმართლენი შენნი."},"69":{"verse":69,"text":"გამრავლდა ჩემ ზედა სიცრუე ამპარტავანთა, ხოლო მე ყოვლითა გულითა ჩემითა გამოვიძინე მცნებანი შენნი."},"70":{"verse":70,"text":"შეიყო, ვითარცა სძე, გული მათი, ხოლო მე შჯულსა შენსა ვიტყოდე."},"71":{"verse":71,"text":"კეთილ არს ჩემდა, რამეთუ დამამდაბლე, რათა ვისწავლნე მე სიმართლენი შენნი."},"72":{"verse":72,"text":"კეთილ არს ჩემდა შჯული პირისა შენისა უფროს ათასეულისა ოქროსა და ვეცხლისა. დიდებაჲ"},"73":{"verse":73,"text":"ჴელთა შენთა შემქმნეს მე და დამბადეს მე; გულისჴმა-მიყავ მე, და ვისწავლნე მე მცნებანი შენნი."},"74":{"verse":74,"text":"მოშიშნი შენნი მხედვიდენ მე და იხარებდენ, რამეთუ მე სიტყუათა შენთა ვესავ."},"75":{"verse":75,"text":"გულისჴმა-ვყავ, უფალო, რამეთუ სიმართლით არიან განკითხვანი შენნი, და ჭეშმარიტაღ დამამდაბლე მე."},"76":{"verse":76,"text":"იყავნ წყალობაჲ შენი ნუგეშინის-მცემელ ჩემდა სიტყჳსაებრ შენისა, მონისა შენისა."},"77":{"verse":77,"text":"მოვიდენ ჩემ ზედა მოწყალებანი შენნი, და ვცხონდე, რამეთუ შჯული შენი არს ზრახვა ჩემდა."},"78":{"verse":78,"text":"ჰრცხუენოდენ ამპარტავანთა, რამეთუ სიცრუჲთ უსჯულოებდეს ჩემდა მომართ, ხოლო მე გულსა ვეტყოდი მცნებათა შენთა."},"79":{"verse":79,"text":"მომაქციედ მე მოშიშთა შენთა და რომელთა იცნიან წამებანი შენნი."},"80":{"verse":80,"text":"იყავ გული ჩემი უბიწო სამართალთა შინა შენთა, რათა არა მრცხუენეს მე."},"81":{"verse":81,"text":"მოაკლდების მაცხოვარებისა შენისა მიმართ სულსა ჩემსა, რამეთუ მე სიტყუათა შენთა ვესავ."},"82":{"verse":82,"text":"მოაკლდეს თუალნი ჩემნი სიტყუათა მიმართ შენთა, მეტყჳედ რაჲ: ოდესმე ნუგეშინის-მცე მე?"},"83":{"verse":83,"text":"რამეთუ ვიქმენი, ვითარცა თხიერი ნეფხუასა, ხოლო სიმართლენი შენნი მე არა დავივიწყენ."},"84":{"verse":84,"text":"რაოდენმე არიან დღენი მონისა შენისანი? ანუ ოდესმე ჰყო სასჯელი ჩემი მდევართა ჩემთაგან?"},"85":{"verse":85,"text":"მითხრეს მე უსჯულოთა ზრახვა, არამედ არა იყო, ვითარ შჯული შენი, უფალო."},"86":{"verse":86,"text":"ყოველნი მცნებანი შენნი ჭეშმარიტებით არიან; უსამართლოდ მდევნიდეს მე, შემეწიე მე."},"87":{"verse":87,"text":"წუთღა წარმწყმედდეს მე ქუეყანასა ზედა, ხოლო მე არა დაუტევენ მცნებანი შენნი."},"88":{"verse":88,"text":"წყალობითა შენითა მაცხოვნე მე, და დავიმარხნე წამებანი პირისა შენისანი."},"89":{"verse":89,"text":"უკუნისამდე, უფალო, სიტყუაჲ შენი დაადგრების ცათა შინა."},"90":{"verse":90,"text":"და ნათესავითი ნათესავადმდე ჭეშმარიტებაჲ შენი; დააფუძნე ქუეყანა და ჰგიეს."},"91":{"verse":91,"text":"ბრძანებასა შენსა ელის დღე, რამეთუ ყოვლითურთ გმონებს შენ."},"92":{"verse":92,"text":"არა თუმცა შჯული შენი ზრახვა იყო ჩემდა, მაშინვე სამემცა წარვწყმდი სიმდაბლესა შინა ჩემსა."},"93":{"verse":93,"text":"უკუნისამდე არა დავივიწყენ მე სიმართლენი შენნი, რამეთუ ამას შინა მაცხოვნე მე."},"94":{"verse":94,"text":"შენი ვარ, მაცხოვნე მე, რამეთუ სიმართლენი შენნი გამოვიძიენ მე."},"95":{"verse":95,"text":"მელოდეს მე ცოდვილნი წარწყმედად, რამეთუ წამებანი შენნი გულისჴმა-ვყვენ."},"96":{"verse":96,"text":"ყოვლისა დასასრულისა ვიხილე ოხჭანი; ფართო არს მცნებაჲ შენი ფრიად."},"97":{"verse":97,"text":"რაბამად შევიყუარე შჯული შენი, უფალო, ყოველსა დღესა წურთა არს ჩემდა."},"98":{"verse":98,"text":"უფროს მტერთა ჩემთასა მეცნიერ-მყავ მე მცნებათა შენთა, რამეთუ უკუნისამდე ჩემნი არიან."},"99":{"verse":99,"text":"უფროს ყოველთა მასწავლელთა ჩემთასა გულისჴმა-ვყავ, რამეთუ წამებანი შენნი წურთა არიან ჩემდა."},"100":{"verse":100,"text":"უფროს მოხუცებულთასა გულისჴმა-ვყავ, რამეთუ წამებანი შენნი გამოვიძიენ მე."},"101":{"verse":101,"text":"ყოვლისაგან გზისა უკეთურისა დავაყენენ ფერჴნი ჩემნი, რათა ვიმარხნე მე სიტყუანი შენნი."},"102":{"verse":102,"text":"სამართალთა შენთაგან არა გარდავაქციენ, რამეთუ შენ შჯულიერ-მყავ მე."},"103":{"verse":103,"text":"რაბამად ტკბილ არიან სასასა ჩემსა სიტყუანი შენნი, უფროს თაფლისა პირსა ჩემსა."},"104":{"verse":104,"text":"მცნებათა შენთაგან გულისჴმა-ვყავ; ამისთჳს მოვიძულე ყოველი გზა სიცრუჲსა."},"105":{"verse":105,"text":"სანთელ არს ფერჴთა ჩემთა შჯული შენი და ნათელ-ალაგთა ჩემთა."},"106":{"verse":106,"text":"ვფუცე და დავამტკიცე, რათა დავიცუნე მე განკითხვანი სიმართლისა შენისანი."},"107":{"verse":107,"text":"დავმდაბლდი ფრიად; უფალო, მაცხოვნე მე სიტყჳსაებრ შენისა."},"108":{"verse":108,"text":"ნებსითი პირისა ჩემისა სათნო-იყავ, უფალო, და სამართალნი შენნი მასწავენ მე."},"109":{"verse":109,"text":"სული ჩემი ჴელთა შენთა შინა არს მარადის, და შჯული შენი მე არა დავივიწყე."},"110":{"verse":110,"text":"დამირწყეს მე ცოდვილთა მახე, და მცნებათა შენთაგან მე არა შევსცეთ."},"111":{"verse":111,"text":"დავიმკჳდრენ წამებანი შენნი უკუნისამდე, რამეთუ სიხარულ არიან გულისა ჩემისა."},"112":{"verse":112,"text":"მოვდრიკე გული ჩემი ყოფად სამართალთა შენთა უკუნისამდე მერმისა მისთჳს მოსაბებელისა."},"113":{"verse":113,"text":"უსჯულონი მოვიძულენ, ხოლო შჯული შენი შევიყუარე."},"114":{"verse":114,"text":"შემწე და ჴელისა ამპყრობელი ჩემი ხარი შენ, მე სიტყუათა შენთა ვესავ."},"115":{"verse":115,"text":"მისდერკით ჩემგან, უკეთურნო, და გამოვიძინე მცნებანი ღმრთისა ჩემისანი."},"116":{"verse":116,"text":"შემეწიე მე სიტყჳსაებრ შენისა და მაცხოვნე მე და ნუ მარცხუენ მე სასოებისაგან ჩემისა."},"117":{"verse":117,"text":"შემეწიე მე, და ვსცხონდე და ვიწურთიდე მე სიმართლეთა შენთა ყოველსა ჟამსა."},"118":{"verse":118,"text":"შეურაცხ-ჰყვენ ყოველნი, რომელნი განგიდგეს სამართალთაგან შენთა, რამეთუ სიცრუვით იყვნეს ზრახვანი მათნი."},"119":{"verse":119,"text":"გარდამავალად შევჰრაცხენ ყოველნი ცოდვილნი ქუეყანისანი, ამისთჳს შევიყუარენ წამებანი შენნი."},"120":{"verse":120,"text":"განმსჭუალენ შიშითა შენითა ჴორცნი ჩემნი, რამეთუ საშჯელთა შენთაგან შემეშინა."},"121":{"verse":121,"text":"ვყავ განკითხვა და სიმართლე; ნუ მიმცემ მე მავნებელთა ჩემთა."},"122":{"verse":122,"text":"შეიწყნარე მონა შენი კეთილსა შინა, და ნუ ცილსა შემწამებენ მე ამპარტავანნი."},"123":{"verse":123,"text":"მოაკლდა თუალთა ჩემთა მაცხოვარებისა მიმართ შენისა და სიტყუათა მათ სიმართლისა შენისათა."},"124":{"verse":124,"text":"ყავ მონისა შენისა თანა წყალობისაებრ შენისა და სიმართლენი შენნი მასწავენ მე."},"125":{"verse":125,"text":"მონა შენი ვარ; მეცნიერ-მყავ მე, და გულისჴმა-ვყვნე წამებანი შენნი."},"126":{"verse":126,"text":"ჟამი არს მსახურებად უფლისა, რამეთუ განაქარვეს შჯული შენი. ამისთჳს შევიყუარენ მცნებანი შენნი უფროს ოქროსა და ანთრაკისა;"},"127":{"verse":127,"text":""},"128":{"verse":128,"text":"ამისთჳს ყოველთა მიმართ მცნებათა შენთა წარვჰმართე და ყოველი გზაჲ სიცრუჲსა მოვიძულე."},"129":{"verse":129,"text":"საკჳრველ არიან წამებანი შენნი, ამისთჳს გამოიძინა ესენი სულმან ჩემმან."},"130":{"verse":130,"text":"განცხადებაჲ სიტყუათა მათ შენთა განანათლებს და გონიერ-ჰყოფს ჩჩჳლთა;"},"131":{"verse":131,"text":"პირი ჩემი აღვაღე და მოვიღე სული, რამეთუ მცნებათა შენთა მსუროდა. დიდება"},"132":{"verse":132,"text":"მოიხილე ჩემ ზედა და შემიწყალე მე სამართალთათჳს მოყუარეთა სახელისა შენისათა."},"133":{"verse":133,"text":"სლვანი ჩემნი წარმართენ სიტყუათაებრ შენთა, და ნუ მეუფლებინ ყოველი უსჯულოებაჲ."},"134":{"verse":134,"text":"მიჴსენ მე ცილისწამებისაგან კაცთასა, და დავიცუნე მცნებანი შენნი."},"135":{"verse":135,"text":"გამოაჩინე პირი შენი მონისა შენისა ზედა და მასწავენ მე სიმართლენი შენნი."},"136":{"verse":136,"text":"ნაკადულნი წყალთანი გარდამოდიოდეს თუალთა ჩემთა, რამეთუ არა დავიცევ შჯული შენი."},"137":{"verse":137,"text":"მართალ ხარ შენ, უფალო, და წრფელ არიან განკითხვანი შენნი."},"138":{"verse":138,"text":"ამცენ სიმართლე წამებათა შენთა, და ჭეშმარიტ არს ფრიად."},"139":{"verse":139,"text":"განმკაფა მე შურმან შენმან, რამეთუ დაივიწყეს სიტყუაჲ შენი მტერთა ჩემთა."},"140":{"verse":140,"text":"გამოჴურვებულ არს სიტყუაჲ შენი ფრიად, და მონამანცა შენმან შეიყუარა იგი."},"141":{"verse":141,"text":"ყრმა ვარი მე და შეურაცხ, ხოლო სიმართლენი შენნი მე არა დავივიწყენ."},"142":{"verse":142,"text":"სიმართლე შენი სიმართლე არს უკუნისამდე და შჯული შენი _ ჭეშმარიტ."},"143":{"verse":143,"text":"ჭირთა და ღუაწლთა მპოეს მე, და მცნებანი შენნი ზრახვა იყვნეს ჩემდა."},"144":{"verse":144,"text":"სიმართლით არიან განკითხვანი შენნი უკუნისამდე, გულისჴმა-მიყავ და ვცხოვნდე."},"145":{"verse":145,"text":"ღაღად-ვყავ ყოვლითა გულითა ჩემითა; ისმინე ჩემი, უფალო, და სიმართლენი შენნი მოვიძინე."},"146":{"verse":146,"text":"ჴმა-ვყავ შენდამი, მიჴსენ მე, და დავიცუნე წამებანი შენნი."},"147":{"verse":147,"text":"აღვიმსთუე უჟამოსა და ჴმა-ვყავ, რამეთუ მე სიტყუათა შენთა ვესავ:"},"148":{"verse":148,"text":"აღიმსთუეს თუალთა ჩემთა განთიად ზრახვად სიტყუათა მათ შენთა."},"149":{"verse":149,"text":"ჴმისა ჩემისა ისმინე, უფალო, წყალობითა შენითა და სამართლითა შენითა მაცხოვნე მე."},"150":{"verse":150,"text":"მიეახლნეს მდევარნი ჩემნი უსჯულოებასა, ხოლო შჯულსა შენსა განეშორნეს."},"151":{"verse":151,"text":"ახლოს ხარ შენ, უფალო, და ყოველნი გზანი შენნი ჭეშმარიტებით არიან."},"152":{"verse":152,"text":"დასაბამითგან ვცან წამებათაგან შენთა, რამეთუ უკუნისამდე დააფუძნენ შენ იგინი."},"153":{"verse":153,"text":"იხილე სიმდაბლე ჩემი და მიჴსენ მე, რამეთუ შჯული შენი მე არა დავივიწყე."},"154":{"verse":154,"text":"საჯე შჯა ჩემი და მიჴსენ მე და სიტყჳთა შენითა მაცხოვნე მე."},"155":{"verse":155,"text":"შორს არს ცოდვილთაგან ცხორებაჲ, რამეთუ სამართალნი შენნი გამოიძინეს."},"156":{"verse":156,"text":"წყალობანი შენნი მრავალ არიან, უფალო; სამართლითა შენითა მაცხოვნე მე."},"157":{"verse":157,"text":"მრავალ არიან მდევარნი ჩემნი და მაჭირვებელნი ჩემნი, და წამებათა შენთაგან არა გარდავაქციე."},"158":{"verse":158,"text":"ვიხილენ უგულისჴმონი და დავდნებოდე, რამეთუ სიტყუანი შენნი არა დაიმარხნეს."},"159":{"verse":159,"text":"იხილე, რამეთუ მცნებანი შენნი შევიყუარენ; უფალო, წყალობითა შენითა მაცხოვნე მე."},"160":{"verse":160,"text":"დასაბამი სიტყუათა მათ შენთა ჭეშმარიტებაჲ არს, და უკუნისამდე ყოველნი განკითხვანი სიმართლისა შენისანი."},"161":{"verse":161,"text":"მთავარნი მდევნიდეს მე ცუდად, და სიტყუათა შენთაგან შეეშინა გულსა ჩემსა,"},"162":{"verse":162,"text":"ვიხარებდე მე სიტყუათა შენთა ზედა, ვითარცა ვინ პოვის ტყუჱ დიდძალი."},"163":{"verse":163,"text":"ცოდვა მოვიძულე და მოვიძაგე, ხოლო შჯული შენი შევიყუარე."},"164":{"verse":164,"text":"შჳდგზის დღესა შინა გაქებდი შენ განკითხვათათჳს სიმართლისა შენისათა."},"165":{"verse":165,"text":"მშჳდობაჲ მრავალ არს მათ თანა, რომელთა უყუარს შჯული შენი, და არა არს მათ თანა საცთურ."},"166":{"verse":166,"text":"ველოდე მე მაცხოვარებასა შენსა, უფალო, და მცნებანი შენნი შევიყუარენ."},"167":{"verse":167,"text":"დაიცვნა სულმან ჩემმან წამებანი შენნი და შეიყუარნა იგინი ფრიად."},"168":{"verse":168,"text":"დავიმარხენ მცნებანი შენნი და წამებანი შენნი, რამეთუ ყოველნი გზანი ჩემნი წინაშე შენსა არიან, უფალო."},"169":{"verse":169,"text":"მიეახლენ ლოცვა ჩემი წინაშე შენსა, უფალო, და სიტყჳთა შენითა გულისჴმა-მიყავ მე."},"170":{"verse":170,"text":"შევედინ შენ წინაშე ვედრებაჲ ჩემი, უფალო, და სიტყჳთა შენითა მიჴსენ მე."},"171":{"verse":171,"text":"აღმოთქუან ბაგეთა ჩემთა გალობაჲ შენი, რაჟამს მასწავლნე მე სიმართლენი შენნი."},"172":{"verse":172,"text":"თქუნეს ენამანცა ჩემმან სიტყუანი შენნი, რამეთუ ყოველნი მცნებანი შენნი სიმართლით არიან."},"173":{"verse":173,"text":"იყავნ ჴელი შენი მაცხოვრად ჩემდა, რამეთუ მცნებანი შენნი აღვირჩიენ."},"174":{"verse":174,"text":"მსუროდა მაცხოვარებაჲ შენი, უფალო, და სჯული შენი არს ზრახვა ჩემდა."},"175":{"verse":175,"text":"ცხონდეს სული ჩემი და გაქებდეს შენ, და სამართალნი შენნი შემეწიენ მე."},"176":{"verse":176,"text":"შევსცეთი მე, ვითარცა ცხოვარი წყმედული; მომიძიე მონა შენი, რამეთუ მცნებანი შენნი მე არა დავივიწყენ. დიდება"}},"meta":{"connection":"OGB","book_number":230,"chapter_number":118,"previous_chapter":{"connection":"OGB","book_number":230,"chapter":117},"next_chapter":{"connection":"OGB","book_number":230,"chapter":119}}}