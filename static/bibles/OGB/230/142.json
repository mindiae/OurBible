{"chapter":{"1":{"verse":1,"text":"უფალო, შეისმინე ლოცვისა ჩემისა, ყურად-იღე ვედრებაჲ ჩემი ჭეშმარიტებითა შენითა, შეისმინე ჩემი სიმართლითა შენითა;"},"2":{"verse":2,"text":"და ნუ შეხუალ სასჯელსა მონისა შენისა თანა, რამეთუ არა განმართლდეს შენ წინაშე ყოველი ცხოველი."},"3":{"verse":3,"text":"რამეთუ დევნა მტერმამ სული ჩემი და დაამდაბლა ქუეყანად ცხორებაჲ ჩემი, დამსვა მე ბნელსა შინა, ვითარცა მკუდარი საუკუნოჲ."},"4":{"verse":4,"text":"და მოეწყინა ჩემ თანა სულსა ჩემსა, და ჩემ შორის შემიძრწუნდა გული ჩემი."},"5":{"verse":5,"text":"მოვიჴსენე დღეთა პირველთა და ვიწურთიდ ყოველთა მიმართ საქმეთა შენთა და ქმნულსა ჴელთა შენთასა ვზრახევდ. განვიპყრენ შენდამი ჴელნი ჩემნი,"},"6":{"verse":6,"text":"და სული ჩემი ვითარცა ქუეყანა ურწყული შენდამი."},"7":{"verse":7,"text":"მსთუად შეისმინე ჩემი, უფალო, რამეთუ მოაკლდა სულსა ჩემსა; ნუ გარემიიქცევ პირსა შენსა ჩემგან, და ვემსგავსო მათ, რომელნი შთავლენან მღჳმესა."},"8":{"verse":8,"text":"მასმინე მე განთიად წყალობაჲ შენი, რამეთუ მე შენ გესავ; მაუწყე მე, უფალო, გზაჲ, რომელსაცა ვიდოდი, რამეთუ შენდამი აღვიღე სული ჩემი."},"9":{"verse":9,"text":"მიჴსენ მე მტერთა ჩემთაგან, რამეთუ შენ შეგევედრე."},"10":{"verse":10,"text":"მასწავე მე, რათა ვყო ნებაჲ შენი, რამეთუ შენ ხარ ღმერთი ჩემი; სული შენი სახიერი მიძღოდენ მე ქუეყანასა წრფელსა."},"11":{"verse":11,"text":"სახელისა შენისათჳს, უფალო, მაცხოვნე მე და სიმართლითა შენითა გამოიყვანო ჭირისაგან სული ჩემი."},"12":{"verse":12,"text":"და წყალობითა შენითა მოსრნე მტერნი ჩემნი და წარსწყმიდნე ყოველნი მაჭირვებელნი სულისა ჩემისანი, რამეთუ მე მონა შენი ვარ. დიდებაჲ"}},"meta":{"connection":"OGB","book_number":230,"chapter_number":142,"previous_chapter":{"connection":"OGB","book_number":230,"chapter":141},"next_chapter":{"connection":"OGB","book_number":230,"chapter":143}}}