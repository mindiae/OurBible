{"chapter":{"1":{"verse":1,"text":"ლოცვა გლახაკისა, ოდეს მოეწყინოს და განჰფინოს წინაშე უფლისა თხოვაჲ თჳსი"},"2":{"verse":2,"text":"უფალო, ისმინე ლოცვისა ჩემისა, და ღაღადებაჲ ჩემი შენდა შევედინ."},"3":{"verse":3,"text":"ნუ გარემიიქცევ პირსა შენსა ჩემგან; რომელსა დღესა მჭირდეს მე, მოყავ ჩემდა ყური შენი; და რომელსა დღესა გხადოდი შენ, მსწრაფლ შეგესემინ ჩემი."},"4":{"verse":4,"text":"რამეთუ მოაკლდა, ვითარცა კუამლსა, დღეთა ჩემთა, და ძუალნი ჩემნი, ვითარცა ქარქუეტი, განჴმეს."},"5":{"verse":5,"text":"იწყლა, ვითარცა თივა, და განჴმა გული ჩემი, რამეთუ დავივიწყე მე ჭამად პური ჩემი."},"6":{"verse":6,"text":"ჴმითა სულთქმისა ჩემისათა შეჰჴმეს ჴორცნი ჩემნი ძუალთა ჩემთა."},"7":{"verse":7,"text":"ვემსგავსე მე ვარხუსა მას უდაბნოსასა და ვიქმენი მე, ვითარცა ბუჲ ნატამალსა."},"8":{"verse":8,"text":"უძილ ვიქმენ და ვიყავ, ვითარცა სირი მხოლო სართულსა ზედა."},"9":{"verse":9,"text":"მარადღე მყუედრიდეს მე მტერნი ჩემნი და მაქებელნი ჩემნი ჩემდამო ფუცვიდეს."},"10":{"verse":10,"text":"რამეთუ ნაცარი, ვითარცა პური, ვჭამე და სასუმელი ჩემი ტირილითა ჩემითა განვზავი"},"11":{"verse":11,"text":"პირისაგან რისხვისა და გულისწყრომისა შენისა, რამეთუ აღმიღე და დამაკუეთე მე."},"12":{"verse":12,"text":"და დღენი ჩემნი, ვითარცა აჩრდილი, წარჴდეს, და მე ვითარცა თივაჲ, განვჴემ."},"13":{"verse":13,"text":"ხოლო შენ, უფალო, უკუნისამდე ჰგიე, და საჴსენებელი შენი თესლითი თესლამდე."},"14":{"verse":14,"text":"შენ აღსდგე და შეიწყალო სიონი, რამეთუ ჟამი წყალობისა მისისა, რამეთუ მოწევნულ არს ჟამი."},"15":{"verse":15,"text":"რამეთუ სთნდეს მონათა შენთა ქვანი მისნი, და მიწასა მისსა სწყალობდენ."},"16":{"verse":16,"text":"და ეშინოდის წარმართთა სახელისაგან უფლისა და ყოველთა მეფეთა ქუეყანისათა დიდებისაგან მისისა."},"17":{"verse":17,"text":"რამეთუ აღაშენოს უფალმან სიონი და გამოუჩნდეს მას დიდებითა მისითა."},"18":{"verse":18,"text":"მოჰხედნა ლოცვასა ზედა მდაბალთასა და არა შეურაცხ-ყო ვედრებაჲ მისი."},"19":{"verse":19,"text":"დაიწერენ ესენი ნათესავად სხუად, და ერი დაბადებადი აქებდეს უფალსა;"},"20":{"verse":20,"text":"რამეთუ მოიხილა მაღლით წმიდით მისით, უფალმან ზეცით ქუეყანად გარდამოიხილა,"},"21":{"verse":21,"text":"რათა შეისმინოს სულთქმაჲ შებორკილებულთა და განჴსნნეს ნაშობნი მოკლულთანი,"},"22":{"verse":22,"text":"თხრობად სიონს სახელი უფლისაჲ და ქებულებაჲ მისი - იერუსალჱმს,"},"23":{"verse":23,"text":"შეკრებად ერისა ერთად და მეფენი მონებად უფლისა."},"24":{"verse":24,"text":"მიუგო მას გზასა შინა ძლიერებისა მისისასა: სიმცირე დღეთა ჩემთა მითხარ მე."},"25":{"verse":25,"text":"და ნუ განმიყვანებ მე კერძოთაგან დღეთა ჩემთასა; თესლით თესლადმდე არიან წელიწადნი შენნი."},"26":{"verse":26,"text":"დასაბამსა შენ, უფალო, ქუეყანა დააფუძნე, და ქმნილნი ჴელთა შენთანი ცანი არიან."},"27":{"verse":27,"text":"იგინი წარჴდებიან, ხოლო შენ ჰგიე. და ყოველნი, ვითარცა სამოსელნი, დაძუელდენ, და ვითარცა შესამოსელნი, სცვალნე იგინი, და იცვალნენ."},"28":{"verse":28,"text":"ხოლო შენ თავადი იგივე ხარ, და წელიწადნი შენნი არა მოაკლდენ."},"29":{"verse":29,"text":"ძენი მონათა შენთანი დაემკჳდრნენ, და ნათესავი მათი უკუნისამდე წარემართოს."}},"meta":{"connection":"OGB","book_number":230,"chapter_number":101,"previous_chapter":{"connection":"OGB","book_number":230,"chapter":100},"next_chapter":{"connection":"OGB","book_number":230,"chapter":102}}}