{"chapter":{"1":{"verse":1,"text":"დასასრულსა, იდითუმისთჳს, ფსალმუნი ასაფისი"},"2":{"verse":2,"text":"ჴმითა ჩემითა უფლისა მიმართ ღაღად-ვყავ, ჴმითა ჩემითა ღმრთისა მიმართ და მომხედნა მე."},"3":{"verse":3,"text":"დღესა ჭირისა ჩემისასა ღმერთი გამოვიძიე, ჴელითა ჩემითა ღამე მის წინაშე, და არა ვსცეთ; წარეწირა ნუგეშინის-ცემა სულსა ჩემსა."},"4":{"verse":4,"text":"მოვიჴსენე ღმრთისაჲ და ვიხარე; ვზრუნევდ, და სულმოკლე იქმნა სული ჩემი."},"5":{"verse":5,"text":"მიეწიფნეს საჴმილავთა თუალნი ჩემნი; შევძრწუნდი და არა ვიტყოდი."},"6":{"verse":6,"text":"ვიგონებდ დღეთა მათ პირველთა და წელიწადნი საუკუნენი მოვიჴსენენ. და ვიწურთიდ"},"7":{"verse":7,"text":"ღამე გულითა ჩემითა, ვზრუნევდ, და შეზრუნვებულ იყო სული ჩემი."},"8":{"verse":8,"text":"ნუ უკუნისამდე განმაგდოს მე უფალმან და არღარა შესძინოს სათნოებად მერმე,"},"9":{"verse":9,"text":"ანუ სრულიად ნუ დააყენოსა წყალობაჲ მისი, აღასრულა სიტყუაჲ მისი თესლითი თესლამდე?"},"10":{"verse":10,"text":"ნუ და-მე-ივიწყოსა შეწყალებაჲ მისი ღმერთმან, ანუ დააყენნეს მოწყალებანი მისნი რისხვითა მისითა?"},"11":{"verse":11,"text":"და ვთქუა: აწღა მიწყიეს, ესე არს განახლებაჲ მარჯუენისა მაღლისა."},"12":{"verse":12,"text":"მოვიჴსენე საქმეთა უფლისათა, რამეთუ მოვიჴსენო მე დასაბამითგან საკჳრველებათა შენთა."},"13":{"verse":13,"text":"და ვიწურთიდე ყოველთა მიმართ საქმეთა შენთა და დაბადებულთა შენთა მიმართ ვზრახვიდე."},"14":{"verse":14,"text":"ღმერთო, წმიდასა შინა არს გზა შენი; ვინ არს ღმერთ დიდ, ვითარ ღმერთი ჩუენი?"},"15":{"verse":15,"text":"შენ ხარ ღმერთი, რომელმან ჰყავი საკჳრველი, აუწყე ერთა შორის ძალი შენი;"},"16":{"verse":16,"text":"და იჴსენ მკლავითა შენითა ერი შენი, ძენი იაკობისნი და იოსებისნი."},"17":{"verse":17,"text":"გიხილეს შენ წყალთა, ღმერთო, გიხილეს შენ წყალთა და შეეშინა, შეძრწუნდეს უფსკრულნი"},"18":{"verse":18,"text":"ოხრითა წყალთათა. ჴმაჲ მოსცეს ღრუბელთა, და რამეთუ ისარნი შენნი ვლენან."},"19":{"verse":19,"text":"ჴმაჲ ქუხილისა შენისა ურმისთუალსა, გამოჩნდეს ელვანი შენნი სოფელსა, შეიძრა და შეძრწუნებულ იქმნა ქუეყანაჲ."},"20":{"verse":20,"text":"ზღუასა ზედა არიან გზანი შენნი და ალაგნი შენნი წყალთა ზედა მრავალთა, და კუალნი შენნი არა საცნაურ იქმნენ."},"21":{"verse":21,"text":"უძეღუ, ვითარცა ცხოვარსა, ერსა შენსა ჴელითა მოსესითა და აჰრონისითა. დიდებაჲ"}},"meta":{"connection":"OGB","book_number":230,"chapter_number":76,"previous_chapter":{"connection":"OGB","book_number":230,"chapter":75},"next_chapter":{"connection":"OGB","book_number":230,"chapter":77}}}