{"chapter":{"1":{"verse":1,"text":"აკურთხევს სული ჩემი უფალსა; უფალო ღმერთო ჩემო, განსდიდენ ფრიად, აღსარებაჲ და დიდად შუენიერებაჲ შთაიცუ,"},"2":{"verse":2,"text":"შეიმოსე ნათელი, ვითარცა სამოსელი, გარდაართხენ ცანი, ვითარცა კარავნი."},"3":{"verse":3,"text":"რომელმან დაჰრთნა წყლითა ზესკნელნი მისნი, რომელმან დასხნა ღრუბელნი აღსავალად თჳსა, რომელი იქცევის ფრთეთა ზედა ქართასა;"},"4":{"verse":4,"text":"რომელმან შექმნა ანგელოზნი მისნი სულად და მსახურნი მისნი - ალად ცეცხლისა;"},"5":{"verse":5,"text":"რომელმან დააფუძნა ქუეყანა სიმტკიცესა ზედა თჳსსა, არა შეიძრას იგი უკუნითი უკუნისამდე."},"6":{"verse":6,"text":"უფსკრული, ვითარცა სამოსელი, გარემოდებულ არს მისა, მთათა ზედა დადგენ წყალნი."},"7":{"verse":7,"text":"შერისხვითა შენითა ივლტოდიან და ჴმითა ქუხილისა შენისათა შეძრწუნდიან."},"8":{"verse":8,"text":"აღვლენან მთანი და შთავლენან ველნი ადგილსა მას, რომელსაცა დააფუძნენ იგინი."},"9":{"verse":9,"text":"საზღვარი დასდევ, რომელსა არა გარდააჴდენ, არცაღა მიაქციონ დაფარვად ქუეყანისა."},"10":{"verse":10,"text":"რომელმან გამოადინნა წყარონი ჴევნებსა შინა, შორის მთათა დიოდიან წყალნი;"},"11":{"verse":11,"text":"სუან იგი ყოველთა მჴეცთა ველისათა, განძღნენ კანჯარნი წყურილსა მათსა."},"12":{"verse":12,"text":"მათ ზედა მფრინველთა ცისათა დაიმკჳდრონ, შორის კლდეთა მოსცენ ჴმაჲ მათი."},"13":{"verse":13,"text":"დაათრობს მთათა ზესკნელთა მისთაგან; ნაყოფითა საქმეთა შენთათა განძღეს ქუეყანა."},"14":{"verse":14,"text":"რომელმან აღმოუცენა თივა პირუტყუთა, და მწუანე სამსახურებელად კაცთა, გამოღებად პური ქუეყანით."},"15":{"verse":15,"text":"და ღჳნო ახარებს გულსა კაცისასა, საცხებელითა მხიარულ-ყოფად პირი, და პური გულსა კაცისასა განამტკიცებს."},"16":{"verse":16,"text":"განძღენ ხენი ველისანი და ნაძუნი ლიბანისანი, რომელ დაჰნერგენ."},"17":{"verse":17,"text":"მუნ მფრინეელთა მართუე-ისხან, და ბუდე ყარყატთა შერაცხილ მათდა."},"18":{"verse":18,"text":"მთანი მაღალნი ირემთა, კლდენი შესავედრებლად ყურდგელთა."},"19":{"verse":19,"text":"შექმნა მთოვარე ჟამთათჳს, მზემან ცნა ჟამი დასლვისა თჳსისა."},"20":{"verse":20,"text":"დასდევ ბნელი და იქმნა ღამე, მას შინა ვიდოდიან ყოველნი მჴეცნი მაღნარისანი,"},"21":{"verse":21,"text":"ლეკუნი ლომთანი მყჳრალნი ტაცებად და თხოვად ღმრთისაგან საზრდელსა მათსა."},"22":{"verse":22,"text":"აღმოუბრწყინდა მზე, და შეკრბეს და სადგურთავე თჳსთა დაადგრიან."},"23":{"verse":23,"text":"გამოვიდეს კაცი საქმესა თჳსსა და შრომასა თჳსსა მიმწუხრადმდე."},"24":{"verse":24,"text":"ვითარ განდიდნენ საქმენი შენნი, უფალო, და ყოველივე სიბრძნით ჰქმენ; აღივსო ქუეყანაჲ დაბადებულითა შენითა."},"25":{"verse":25,"text":"ესე ზღუაჲ დიდი და ვრცელი, მას შინა არიან ქუეწარმავალნი, რომელთა არა არს რიცხჳ, მჴეცნი წურილნი დიდთა თანა;"},"26":{"verse":26,"text":"მას ზედა ნავნი ვლენან; ვეშაპი ესე, რომელ დაჰბადე სამღერელად მისა."},"27":{"verse":27,"text":"ყოველნივე შენგან ელიან მოცემად საზრდელი მათი ჟამსა;"},"28":{"verse":28,"text":"მოსცი მათ, და აღიზარდნიან იგინი, ხოლო აღაღი რაჲ ჴელი შენი, ყოველნივე განაძღნი სიტკბოებითა."},"29":{"verse":29,"text":"ხოლო გარე-თუ-მიიქციი პირი შენი, შეძრწუნდიან, მოუღი სული მათი, და მოაკლდიან და მიწადვე თჳსად მიიქციან."},"30":{"verse":30,"text":"გამოავლინო სული შენი და დაჰბადნე იგინი და განაახლო პირი ქუეყანისა."},"31":{"verse":31,"text":"იყავნ დიდებაჲ უფლისაჲ უკუნისამდე, იხარებდეს უფალი ქმნულთა ზედა თჳსთა."},"32":{"verse":32,"text":"რომელი მოხედავს ქუეყანასა ზედა და ჰყოფს მას შეძრწუნებულ, რომელი შეახებს მთათა, და კუმოდიან."},"33":{"verse":33,"text":"ვაქებდე უფალსა ცხორებასა ჩუენსა, უგალობდე ღმერთსა ჩემსა, ვიდრემდის ვიყო მე."},"34":{"verse":34,"text":"ტკბილ ეყავნ გალობაჲ ჩემი, ხოლო მე ვიხარებდე უფლისა მიმართ."},"35":{"verse":35,"text":"მოაკლდენ ცოდვილნი ქუეყანით, და უსჯულონი ნუღარა იპოებიედ მას ზედა; აკურთხევს სული ჩემი უფალსა. დიდება"}},"meta":{"connection":"OGB","book_number":230,"chapter_number":103,"previous_chapter":{"connection":"OGB","book_number":230,"chapter":102},"next_chapter":{"connection":"OGB","book_number":230,"chapter":104}}}