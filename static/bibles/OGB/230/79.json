{"chapter":{"1":{"verse":1,"text":"ცვალებადთათჳს, წამებაჲ ასაფისი, ფსალმუნი ასურისათჳს"},"2":{"verse":2,"text":"რომელი ჰმწყსი ისრაჱლსა, მოიხილე, რომელი უძღჳ, ვითარცა ცხოვარსა, იოსებსა; რომელი ჰზი ზედა ქერაბინთა, განცხადენ."},"3":{"verse":3,"text":"წინაშე ეფრემ და ბენიამენ და მანასესსა აღადგინე ძლიერებაჲ შენი და მოვედ ცხორებად ჩუენდა."},"4":{"verse":4,"text":"ღმერთო, მომაქციენ ჩუენ, გამოაჩინე პირი შენი, და ვცხონდეთ."},"5":{"verse":5,"text":"უფალო ღმერთო ძალთაო, ვიდრემდის განჰრისხნე ლოცვასა ზედა მონათა შენთასა?"},"6":{"verse":6,"text":"მაჭამებ ჩუენ პურსა ცრემლითა და მასუამ ჩუენ ცრემლთა საწყაულითა;"},"7":{"verse":7,"text":"მყვენ ჩუენ საყუედრელ გარემოსთა ჩუენთა, და მტერნი ჩუენნი მეკიცხევდეს ჩუენ."},"8":{"verse":8,"text":"უფალო ღმერთო ძალთაო, მომაქციენ ჩუენ, და გამოაჩინე პირი შენი, და ვცხონდეთ."},"9":{"verse":9,"text":"ვენაჴი ეგჳპტით სცვალე, განასხენ წარმართნი და დაასხი იგი."},"10":{"verse":10,"text":"გზა-უყავ წინაშე მისსა და დაჰნერგენ პირნი მისნი, და აღავსო ქუეყანა."},"11":{"verse":11,"text":"დაფარნა მთანი ჩრდილომან მისმან და ბაბილოთა მისთა _ ნაძუნი ღმრთისანი."},"12":{"verse":12,"text":"მისწუადნა რქანი მისნი ზღუადმდე და მდინარედმდე _ მწუერვალნი მისნი."},"13":{"verse":13,"text":"აწ რად მოჰჴადე ზღუდე მისი, და მოჰყურძნიან მას ყოველნი თანაწარმავალნი გზისანი?"},"14":{"verse":14,"text":"განრყუნა იგი ეშუმან მაღნარისამან, და ბრანგუმან მძჳნვარემან მოძოა იგი."},"15":{"verse":15,"text":"ღმერთო ძალთაო, მომაქციენ ჩუენ, გარდამოიხილე ზეცით და იხილე და მოჰხედენ ვენაჴსა ამას;"},"16":{"verse":16,"text":"და დაამტკიცე ესე, რომელ დაასხა მარჯუენემან შენმან, და ძესა ზედა კაცისასა, რომელ განაძლიერე შენდა."},"17":{"verse":17,"text":"მომწუარი ცეცხლითა და მოოჴრებული რისხვითა პირისა შენისათა წარწყმდენ."},"18":{"verse":18,"text":"იყავნ ჴელი შენი კაცსა ზედა, მარჯუენე შენი, და ძესა ზედა კაცისასა, რომელ განაძლიერე შენდა."},"19":{"verse":19,"text":"და არა განგეშორნეთ ჩუენ შენგან და დიდებისაგან წყალობისა შენისა მაცხოვნენ ჩუენ, და სახელსა შენსა ვხადოდით."},"20":{"verse":20,"text":"უფალო ღმერთო ძალთაო, მომაქციენ ჩუენ და გამოაჩინე პირი შენი და ვცხონდეთ."}},"meta":{"connection":"OGB","book_number":230,"chapter_number":79,"previous_chapter":{"connection":"OGB","book_number":230,"chapter":78},"next_chapter":{"connection":"OGB","book_number":230,"chapter":80}}}