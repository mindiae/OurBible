{"chapter":{"1":{"verse":1,"text":"დასასრულსა, დავითის ფსალმუნი"},"2":{"verse":2,"text":"ღმერთო, ქებასა ჩემსა ნუ დაიდუმებ; რამეთუ პირი ცოდვილისა და პირი მზაკვარისა ჩემ ზედა აეღო, იტყოდეს ჩემთჳს ენითა ზაკულითა;"},"3":{"verse":3,"text":"და სიტყჳთა სიძულილისათა მომიცვეს მე, და მბრძოდეს მე ცუდად."},"4":{"verse":4,"text":"სიყუარულისა ჩემისა წილ მასმენდეს მე, ხოლო მე ვილოცევდ."},"5":{"verse":5,"text":"და მომაგეს მე ბოროტი კეთილისა წილ და სიძულილი - სიყუარულისა წილ ჩემისა."},"6":{"verse":6,"text":"დაადგინე ცოდვილი მის ზედა, და ეშმაკი დადეგინ მარჯუენით მისა;"},"7":{"verse":7,"text":"საშჯელისა მისისაგან გამოვედინ დაშჯილი, და ლოცვა მისი ცოდვად შეერაცხენ მას."},"8":{"verse":8,"text":"იქმნნედ დღენი მისნი მცირედ, და განსაგებელი მისი სხუამან მიიღენ."},"9":{"verse":9,"text":"იყვნედ შვილნი მისნი ობოლ, და ცოლი მისი - ქურივ."},"10":{"verse":10,"text":"შერყეულნი იცვალებიედ შვილნი მისნი და ითხოედ, განვარდედ იგინი ნატამალისაგან მათისა."},"11":{"verse":11,"text":"აღიხილენ მოსესხემან ყოველივე, რაცა ედვას მას, და აღიჭრედ უცხოთა ნაშრომი მისი."},"12":{"verse":12,"text":"ნუ ეპოებინ მას შემწე, ნუცა იყოფინ შემწყნარებელი ობოლთა მისთა;"},"13":{"verse":13,"text":"იყუნედ ნაშობნი მისნი მოსასრველად, და ნათესავსა შინა ერთსა აღიჴოცენ სახელი მისი."},"14":{"verse":14,"text":"აიჴსენედ უსჯულოებაჲ მამათა მისთა წინაშე უფლისა, და ცოდვა დედისა მისისა ნუ აღიჴოცებინ."},"15":{"verse":15,"text":"იყუნედ წინაშე უფლისა მარადის,"},"16":{"verse":16,"text":"და მოისპედ ქუეყანით საჴსენებელი მათი ამის წილ, რამეთუ არა მოიჴსენა მან ყოფა წყალობისა"},"17":{"verse":17,"text":"და დევნა მან კაცი დავრდომილი და გლახაკი და შეწუხებული გულითა მოკლვად."},"18":{"verse":18,"text":"და შეიყუარა წყევა, და მივედინ მისა; და არა ინება კურთხევაჲ, და განეშორენ მისგან. და შეიმოსა წყევა, ვითარცა სამოსელი, და შთაჴდა, ვითარცა წყალი, ნაწლევთა მისთა და, ვითარცა ზეთი, ძუალთა მისთა;"},"19":{"verse":19,"text":"ეყავნ მას, ვითარცა სამოსელი, რომელ შთაიცუამს და, ვითარცა სარტყელი, რომელსა მარადის გარეშეირტყამს."},"20":{"verse":20,"text":"ესე არს საქმე მათი უფლისა მიერ, რომელნი მასმენდეს მე და რომელნი იტყოდეს ძჳრსა სულისა ჩემისასა."},"21":{"verse":21,"text":"და შენ, უფალო, უფალო, ყავ ჩემ თანა სახელისა შენისათჳს, რამეთუ ტკბილ არს წყალობაჲ შენი."},"22":{"verse":22,"text":"მიჴსენ მე, რამეთუ გლახაკ და დავრდომილ ვარი მე, და გული ჩემი შეძრწუნდა ჩემ შორის."},"23":{"verse":23,"text":"და ვითარცა აჩრდილი, მიდრეკასა მისსა მოვაკლდი, განვიყარე, ვითარცა მკალთა."},"24":{"verse":24,"text":"მუჴლნი ჩემნი მოუძლურდეს მარხვისაგან, და ჴორცნი ჩემნი იცვალნეს ზეთისა მიერ."},"25":{"verse":25,"text":"და ვიქმენი მე საყუედრელ მათდა, მიხილეს მე და შეხარნეს თავნი მათნი."},"26":{"verse":26,"text":"შემეწიე მე, უფალო ღმერთო ჩემო, და მაცხოვნე მე წყალობითა შენითა."},"27":{"verse":27,"text":"და ცნედ, რამეთუ ჴელი შენი ესე არს, და შენ, უფალო, ჰყავ ესე."},"28":{"verse":28,"text":"იგინი სწყევდენ, და შენ აკურთხო; რომელნი აღდგომილ არიან ჩემ ზედა, ჰრცხუენოდის, ხოლო მონა შენი იხარებდეს."},"29":{"verse":29,"text":"შთაიცუედ კდემაჲ, რომელნი მასმენდეს მე, და გარეშეიმოსედ, ვითარცა ორკეცი, სირცხჳლი მათი."},"30":{"verse":30,"text":"აუარო უფალსა ფრიად პირითა ჩემითა და შორის მრავალთასა ვაქებდე მას,"},"31":{"verse":31,"text":"რამეთუ დაუდგა მარჯუენით გლახაკსა, რათა იჴსნას მდევართაგან სული ჩემი. დიდებაჲ"}},"meta":{"connection":"OGB","book_number":230,"chapter_number":108,"previous_chapter":{"connection":"OGB","book_number":230,"chapter":107},"next_chapter":{"connection":"OGB","book_number":230,"chapter":109}}}