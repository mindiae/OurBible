{"chapter":{"1":{"verse":1,"text":"ნუ გშურნ უკეთურთა, ნუცა გშურნ მათი, რომელნი იქმან უსჯულოებასა."},"2":{"verse":2,"text":"რამეთუ ვითარცა თივაჲ მსთუად განჴმენ და ვითარცა მხალი მწუანვილისა ადრე დამოცჳვენ."},"3":{"verse":3,"text":"ესევდ უფალსა და ყავ სიტკბოებაჲ, დაემკჳდრო ქუეყანასა და დაემწყსო სიმდიდრესა ზედა მისსა."},"4":{"verse":4,"text":"იშუებდ უფლისა მიმართ და მან მოგცეს შენ თხოვაჲ გულისა შენისა."},"5":{"verse":5,"text":"განაცხადე უფლისა მიმართ გზაჲ შენი და ესევდ მას და მან ყოს;"},"6":{"verse":6,"text":"და გამოაბრწყინვოს ვითარცა ნათელი სიმართლე შენი და განკითხვა შენი - ვითარცა დღე შუვაჲ."},"7":{"verse":7,"text":"დაემორჩილე უფალსა და დაემონე მას და ნუ გშურნ მისი, რომელი წარმართებულ იყოს გზასა მისსა კაცისა თანა, რომელი იქმოდის უსჯულოებასა."},"8":{"verse":8,"text":"დასცხერ რისხვისაგან და დაუტევე გულისწყრომაჲ და ნუ ეშურები, რათამცა უკეთურებდი."},"9":{"verse":9,"text":"რამეთუ უკეთურნი ადრე მოისრნენ, ხოლო რომელთა დაუთმონ უფალსა, მათ დაიმკჳდრონ ქუეყანა."},"10":{"verse":10,"text":"და წუთღა, და არა იყოს უღმრთო და ეძიებდ ადგილსა მისსა და არა ჰპოო;"},"11":{"verse":11,"text":"ხოლო მშჳდრთა დაიმკჳდრონ ქუეყანა და იშუებდენ მრავლითა მშჳდობითა."},"12":{"verse":12,"text":"უმზირინ ცოდვილი მართალსა და დაიღრჭინნის მის ზედა კბილნი მისნი;"},"13":{"verse":13,"text":"ხოლო უფალი ეცინინ მას, რამეთუ წინაჲსწარ ჰხედავს, რამეთუ მოახს დღე მისი."},"14":{"verse":14,"text":"მახჳლი იჴადეს ცოდვილთა და გარდააცუეს მშჳლდსა მათსა დაცემად გლახაკისა და დავრდომილისა და მოკლვად მათდა, რომელნი წრფელ არიან გულითა."},"15":{"verse":15,"text":"მახჳლი მათი განეწონენ გულსა მათსა, და მშჳლდი მათი შეიმუსრენ."},"16":{"verse":16,"text":"შჯობს მცირედი მართლისა, ვიდრეღა არა მრავალსა მას სიმდიდრესა ცოდვილთასა."},"17":{"verse":17,"text":"რამეთუ მკლავნი ცოდვილისანი შეიმუსრნენ, ხოლო განამტკიცნეს მართალნი უფალმან."},"18":{"verse":18,"text":"იცნის უფალმან გზანი უბიწოთანი, და მკჳდრობაჲ მათი უკუნისამდე ეგოს;"},"19":{"verse":19,"text":"არა სირცხჳლეულ იქმნენ იგინი ჟამსა ბოროტსა და დღეთა სიყმილისათა განძღენ."},"20":{"verse":20,"text":"რამეთუ ცოდვილნი წარწყმდენ, ხოლო მტერნი უფლისანი დიდებასა ოდენ მათსა და ამაღლებასა მოაკლდენ და ვითარცა კუამლი, განქარდენ."},"21":{"verse":21,"text":"ივასხის ცოდვილმან და არა მიაგის, ხოლო მართალსა ეწყალინ და მისცის."},"22":{"verse":22,"text":"რამეთუ მაკურთხეველთა მისთა დაიმკჳდრონ ქუეყანა, ხოლო მწყევარნი მისნი მოისრნენ."},"23":{"verse":23,"text":"უფლისა მიერ წარემართების სლვა კაცისა, და გზაჲ მისი ენებოს ფრიად."},"24":{"verse":24,"text":"რაჟამს დაეცეს და არა დაიმუსროს, რამეთუ უფალი განამტკიცებს ჴელსა მისსა."},"25":{"verse":25,"text":"ყრმაჲ ვიყავ და დავბერდიცა და არა ვიხილე მართალი დაგდებულ, არცა თესლი მისი მთხოველ პურისა."},"26":{"verse":26,"text":"მარადღე სწყალობს და ავასხებს მართალი, და ნათესავი მისი კურთხეულ იყოს."},"27":{"verse":27,"text":"მოიქეც ბოროტისაგან და ქმენ კეთილი და დაემკჳდრე უკუნითი უკუნისამდე."},"28":{"verse":28,"text":"რამეთუ უფალსა უყუარს მშჯავრი და არა დასთხინეს ღირსნი მისნი, უკუნისამდე დაიცვნენ იგინი; ხოლო უშჯულონი იდევნნენ და თესლი უღმრთოთა მოისრას."},"29":{"verse":29,"text":"ხოლო მართალთა დაიმკჳდრონ ქუეყანა და დაემკჳდრნენ უკუნითი უკუნისამდე მას ზედა."},"30":{"verse":30,"text":"პირმან მართლისამან იწვართოს სიბრძნე და ენა მისი იტყოდის მშჯავრსა."},"31":{"verse":31,"text":"შჯული ღმრთისაჲ მისისა არს გულსა შინა მისსა და არა შეუბრკუმენ სლვანი მისნი."},"32":{"verse":32,"text":"ხედავნ ცოდვილი მართალსა და ეძიებნ მას, რათამცა მოკლა იგი;"},"33":{"verse":33,"text":"ხოლო უფალმან არა დაუტეოს იგი ჴელთა მისთა, არცა დასაჯოს იგი, რაჟამს განიკითხჳდეს მას."},"34":{"verse":34,"text":"დაუთმე უფალსა და დაიცევ გზა მისი, და აგამაღლოს შენ დამკჳდრებად ქუეყანისა, და მოსრვა ცოდვილთა იხილო."},"35":{"verse":35,"text":"ვიხილე მე უღმრთო უფროს ამაღლებული და აღმატებული ვიდრე ნაძუთამდე ლიბანისათა."},"36":{"verse":36,"text":"და თანაწარვჰჴედ და, აჰა, არა იყო; და ვეძიებდ მას და არა იპოვა ადგილი მისი."},"37":{"verse":37,"text":"დაიცევ უმანკოებაჲ და იხილე სიწრფელე, რამეთუ არს ნეშტი კაცისა მამშჳდებელისა."},"38":{"verse":38,"text":"ხოლო უსჯულონი მოისრნენ ერთბამად, და ნეშტი უღმრთოთა წარწყმდეს."},"39":{"verse":39,"text":"ხოლო ცხორებაჲ მართალთა უფლისა მიერ არს, და მფარველ მათდა არს ჟამსა ჭირისასა."},"40":{"verse":40,"text":"და შეეწიოს მათ უფალი და იჴსნეს იგინი და განარინნეს იგინი ცოდვილთაგან და აცხოვნნეს იგინი, რამეთუ ესვიდეს მას. დიდებაჲ"}},"meta":{"connection":"OGB","book_number":230,"chapter_number":36,"previous_chapter":{"connection":"OGB","book_number":230,"chapter":35},"next_chapter":{"connection":"OGB","book_number":230,"chapter":37}}}