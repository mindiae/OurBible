{"chapter":{"1":{"verse":1,"text":"გამოსლვასა ისრაჱლისასა ეგჳპტით, სახლი იაკობისი ერისაგან ბარბაროზთასა"},"2":{"verse":2,"text":"იყო ჰურიასტანი სიწმიდე მისა და ისრაჱლი საბრძანებელ მისა."},"3":{"verse":3,"text":"ზღუამან იხილა და ივლტოდა, და იორდანე უკუნიქცა მართლუკუნ."},"4":{"verse":4,"text":"მთანი იმღერდეს, ვითარცა ვერძნი, და ბორცუნი, ვითარცა კრავნი ცხოვართანი."},"5":{"verse":5,"text":"რაჲ არს შენდა, ზღუაო, რამეთუ ივლტოდე, და შენ, იორდანე, რამეთუ უკუნიქეც მართლუკუნ?"},"6":{"verse":6,"text":"მთანი, რამეთუ იმღერდით, ვითარცა ვერძნი და ბორცუნი - ვითარცა კრავნი ცხოვართანი?"},"7":{"verse":7,"text":"პირისაგან უფლისა შეიძრა ქუეყანა, პირისაგან ღმრთისა იაკობისა,"},"8":{"verse":8,"text":"რომელმან გარდააქცია კლდე ტბად წყალთა და კლდე განუკუეთელი - წყაროებად წყალთა."},"9":{"verse":9,"text":"ნუ ჩუენთჳს, უფალო, ნუ ჩუენთჳს, არამედ სახელსა შენსა ეც დიდებაჲ"},"10":{"verse":10,"text":"წყალობითა შენითა და ჭეშმარიტებითა შენითა. ნუ სადა თქუან წარმართთა: სადა არს ღმერთი იგი მათი?"},"11":{"verse":11,"text":"ხოლო ღმერთმან ჩუენმან ცათა შინა და ქუეყანასა ზედა ყოველივე, რაცა უნდა, ქმნა."},"12":{"verse":12,"text":"კერპნი წარმართთანი ოქროსანი და ვეცხლისანი ქმნულნი ჴელთა კაცთანი;"},"13":{"verse":13,"text":"პირ-ათქს და არა იტყჳან, თუალ-ასხენ და არა ხედვენ,"},"14":{"verse":14,"text":"ყურ-ასხენ და არა ესმის, ცხჳრ-ასხენ და არა იყნოსენ,"},"15":{"verse":15,"text":"ჴელ-ასხენ და არა განიხილვენ, ფერჴ-ასხენ და არა ვლენან, არცაღა ჴმობენ ჴორცითა მათითა."},"16":{"verse":16,"text":"ემსგავსნედ მათ მოქმედნი მათნი და ყოველნი, რომელნი ესვენ მათ."},"17":{"verse":17,"text":"სახლი ისრაჱლისა ესვიდა უფალსა; შემწე და შემწყნარებელ არს მათდა."},"18":{"verse":18,"text":"სახლი აჰრონისი ესვიდა უფალსა; შემწე და შესავედრებელ არს მათდა."},"19":{"verse":19,"text":"მოშიშნი უფლისანი ესვიდეს უფალსა; შემწე და მფარველ არს მათდა."},"20":{"verse":20,"text":"უფალმან მომიჴსენა ჩუენ და მაკურთხნა ჩუენ, აკურთხა სახლი ისრაჱლისა,"},"21":{"verse":21,"text":"აკურთხა სახლი აჰრონისი, აკურთხნა უფალმან მოშიშნი მისნი, მცირედნი დიდთა თანა."},"22":{"verse":22,"text":"შეგძინენ უფალმან თქუენ ზედა, თქუენ ზედა და შვილთა თქუენთა ზედა;"},"23":{"verse":23,"text":"კურთხეულ ხართ თქუენ უფლისა მიერ, რომელმან ქმნნა ცანი და ქუეყანა."},"24":{"verse":24,"text":"ცანი ცათანი უფლისანი არიან, ხოლო ქუეყანა მოსცა ძეთა კაცთასა."},"25":{"verse":25,"text":"არა თუ მკუდარნი გაქებდენ შენ, უფალო, არცა ყოველნი შთამავალნი ჯოჯოხეთისანი,"},"26":{"verse":26,"text":"არამედ ჩუენ ცხოველნი ვაკურთხევდეთ უფალსა ამიერითგან და უკუნისამდე."}},"meta":{"connection":"OGB","book_number":230,"chapter_number":113,"previous_chapter":{"connection":"OGB","book_number":230,"chapter":112},"next_chapter":{"connection":"OGB","book_number":230,"chapter":114}}}