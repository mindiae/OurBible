{"chapter":{"1":{"verse":1,"text":"ღმერთი შურისძიებათა, უფალი ღმერთი შურისძიებათა განცხადნა."},"2":{"verse":2,"text":"ამაღლდი, რომელი შჯი ქუეყანასა, მიაგე მისაგებელი ამპარტავანთა."},"3":{"verse":3,"text":"ვიდრემდის ცოდვილნი, უფალო, ვიდრემდის ცოდვილნი იქადოდიან?"},"4":{"verse":4,"text":"აღმოთქუან და იტყოდიან სიცრუესა, იტყოდიან ყოველნი, რომელნი იქმან უსჯულოებასა."},"5":{"verse":5,"text":"ერი შენი, უფალო, დაამდაბლეს და სამკჳდრებელი შენი განაბოროტეს;"},"6":{"verse":6,"text":"ქურივი და მწირი მოკლეს და ობოლი მოსწყჳდეს"},"7":{"verse":7,"text":"და თქუეს: არა იხილოს უფალმან, არცა გულისჴმა-ყოს ღმერთმან იაკობისმან."},"8":{"verse":8,"text":"გულისჴმა-ყავთ აწ, უგნურნო ერისანო და ცოფნო, ოდესმე გულისჴმა-ჰყოთ."},"9":{"verse":9,"text":"რომელმან დაჰნერგა ყური, არა ნუ ესმისა? ანუ რომელმან შექმნა თუალი, არა ნუ ხედავსა?"},"10":{"verse":10,"text":"რომელი სწავლის თესლებსა, არა ნუ ამხილოსა, რომელმან ასწავის კაცთა მეცნიერებაჲ?"},"11":{"verse":11,"text":"უფალმან უწყნის ზრახვანი კაცთანი, რამეთუ არიან ამავო."},"12":{"verse":12,"text":"ნეტარ არს კაცი, რომელიცა განსწავლო, უფალო, და სჯულისა შენისაგან ასწაო მას."},"13":{"verse":13,"text":"დამშჳდებად მისა დღეთა ბოროტთა, ვიდრემდის ეთხაროს ჴნარცჳ ცოდვილსა."},"14":{"verse":14,"text":"რამეთუ არა განიშოროს უფალმან ერი თჳსი და სამკჳდრებელი თჳსი არა უგულებელს-ყოს,"},"15":{"verse":15,"text":"ვიდრემდის მოიქცეს სიმართლე განკითხვად, და მიეახლნენ მას ყოველნი, რომელნი წრფელ არიან გულითა."},"16":{"verse":16,"text":"ვინ წინააღმიდგეს მე უკეთურთაგანი? ანუ ვინ თანაწარმომიდგეს მე მათგანი, რომელნი იქმან უსჯულოებასა?"},"17":{"verse":17,"text":"არა თუმცა უფალი შემეწია მე, კნინ ერთღა და-მცა-ემკჳდრა ჯოჯოხეთს სული ჩემი."},"18":{"verse":18,"text":"უკუეთუმცა ვიტყოდე: შემიძრწუნდა ფერჴი ჩემი, წყალობაჲ შენი, უფალო, შემწევდა მე."},"19":{"verse":19,"text":"მრავალთაებრ სალმობათა ჩემთა გულსა შინა ჩემსა ნუგეშინის-ცემათა შენთა ახარეს სულსა ჩემსა."},"20":{"verse":20,"text":"ნუ დადგებინ შენ წინაშე საყდარი უსჯულოებისა, რომელნი იქმან შრომასა ბრძანებულსა ზედა."},"21":{"verse":21,"text":"მოინადირონ სული მართლისა და სისხლსა უბრალოსა ბრალეულ-ჰყოფდენ."},"22":{"verse":22,"text":"და მეყო მე უფალი შესავედრებელ და ღმერთი ჩემი მწე სასოებისა ჩემისა."},"23":{"verse":23,"text":"და მიაგოს მათ უფალმან უსჯულოებაჲ მათი და უკეთურებისა მათისაებრ უჩინო-ყვნეს იგინი უფალმან ღმერთმან ჩუენმან. დიდება"}},"meta":{"connection":"OGB","book_number":230,"chapter_number":93,"previous_chapter":{"connection":"OGB","book_number":230,"chapter":92},"next_chapter":{"connection":"OGB","book_number":230,"chapter":94}}}