{"chapter":{"1":{"verse":1,"text":"აუარებდით უფალსა, რამეთუ ტკბილ არს, რამეთუ უკუნისამდე არს წყალობაჲ მისი."},"2":{"verse":2,"text":"ვინმე იტყოდის ძლიერებათა უფლისათა, სასმენელ-ყუნეს ყოველნი ქებულებანი მისნი?"},"3":{"verse":3,"text":"ნეტარ არიან, რომელთა დაიცვან სამართალი და ყონ სიმართლე ყოველსა ჟამსა."},"4":{"verse":4,"text":"მომიჴსენენ ჩუენ, უფალო, სათნოებითა ერისა შენისათა და მომხედენ ჩუენ მაცხოვარებითა შენითა,"},"5":{"verse":5,"text":"რათა ვიხილოთ ჩუენ სიტკბოებაჲ რჩეულთა შენთა და ვიხარებდეთ ჩუენ სიხარულითა ნათესავისა შენისათა, რათა ვიქებოდით ჩუენ სამკჳდრებელთა შენთა თანა."},"6":{"verse":6,"text":"ვცოდეთ მამათა ჩუენთა თანა, უსჯულო ვიქმნენით და გეცრუენით შენ."},"7":{"verse":7,"text":"მამათა ჩუენთა ეგჳპტეს შინა არა გულისჴმა-ყვნეს საკჳრველებანი შენნი, არცა მოიჴსენეს მრავალნი წყალობანი შენნი და გაგამწარეს წიაღ სლვასა ზღჳსა მის მეწამულისასა."},"8":{"verse":8,"text":"და იჴსნა იგინი სახელისა მისისათჳს, რათამცა გულისჴმა-ყვეს ძლიერებაჲ მისი;"},"9":{"verse":9,"text":"და შეჰრისხნა ზღუასა მეწამულსა, და განჴმა, და უძღოდა მათ უფსკრულსა შინა, ვითარცა უდაბნოსა ზედა;"},"10":{"verse":10,"text":"და განარინნა იგინი ჴელისაგან მოძულეთასა და იჴსნნა იგინი ჴელისაგან მტერთა მათთასა;"},"11":{"verse":11,"text":"და დაფარნა წყალმან მაჭირვებელნი მათნი, და ერთიცა მათგანი არა განერა."},"12":{"verse":12,"text":"და ჰრწმენა მათ სიტყჳსა მისისა და აქებდეს ქებულებასა მისსა."},"13":{"verse":13,"text":"ისწრაფეს და დაივიწყეს მათ საქმენი მისნი და არა დაუთმეს ზრახვასა მისსა."},"14":{"verse":14,"text":"და გულმან უთქუა გულისთქმაჲ უდაბნოსა შინა და განცადეს ღმერთი ურწყულსა შინა."},"15":{"verse":15,"text":"და მოსცა მათ თხოვა მათი და მოუვლინა სავსებაჲ სულსა მათსა."},"16":{"verse":16,"text":"და განარისხეს მოსე ბანაკსა შინა და აჰრონ, წმიდაჲ უფლისაჲ."},"17":{"verse":17,"text":"განეპო ქუეყანაჲ და დანთქა დათან და დაფარნა ბანაკი აბირონისი;"},"18":{"verse":18,"text":"და ცეცხლი აღატყდა კრებულსა შორის მათსა, და ალმან შეწუნა ცოდვილნი."},"19":{"verse":19,"text":"და ქმნეს ჴბოჲ ქორებს და თაყუანი-სცეს კერპსა მას;"},"20":{"verse":20,"text":"და ცვალეს დიდებაჲ მათი მსგავსად ჴბოსა მის თივისმჭამელისა."},"21":{"verse":21,"text":"და დაივიწყეს ღმრთისა მაცხოვარისა მათისა, რომელმან ქმნნა დიდ-დიდნი ეგჳპტეს შინა,"},"22":{"verse":22,"text":"საკჳრველებანი მისნი ქუეყანასა მას ქამისსა და საშინელებანი მისნი ზღუასა მას ზედა მეწამულსა."},"23":{"verse":23,"text":"და თქუა მოსრვა მათი, არა თუმცა მოსე, რჩეული მისი, დადგა სრვასა მას წინაშე მისსა, გარემიქცევად გულისწყრომა მისი, რათამცა არა მოსრნა იგინი."},"24":{"verse":24,"text":"და შეურაცხ-ყვეს ქუეყანა იგი გულისსათქმელი და არა ჰრწმენა მათ სიტყჳსა მისისა;"},"25":{"verse":25,"text":"დრტჳნვიდეს იგინი კარვებსა მათსა და არა ისმინეს ჴმაჲ უფლისაჲ."},"26":{"verse":26,"text":"და აღიღო ჴელი მისი მათ ზედა დაცემად მათდა უდაბნოსა ზედა"},"27":{"verse":27,"text":"და დაცემად თესლისა მათისა წარმართთა შორის და განბნევად მათდა სოფლებსა შორის."},"28":{"verse":28,"text":"და შეიბილწნეს იგინი ბელფეგორს და ჭამეს ნაგები მკუდართა."},"29":{"verse":29,"text":"და განარისხეს იგი საქმითა მათითა, და განმრავლდა მათ ზედა დაცემა."},"30":{"verse":30,"text":"და დადგა ფინეზ და ლხინება-ყო, და დაეყენა სრვა;"},"31":{"verse":31,"text":"და შეერაცხა მას სიმართლედ და თესლითი თესლადმდე მიუკუნისამდე."},"32":{"verse":32,"text":"და განარისხეს იგი წყალთა მათ ზედა ცილობისათა, და განბოროტნა მოსე მათთჳს,"},"33":{"verse":33,"text":"რამეთუ მათ განამწარეს სული მისი; და განუჩინა მათ ბაგითა თჳსითა."},"34":{"verse":34,"text":"და არა მოსრნეს ნათესავნი იგი, რომელთა ჰრქუა მათ უფალმან."},"35":{"verse":35,"text":"და აერინეს წარმართთა და ისწავლნეს საქმენი მათნი;"},"36":{"verse":36,"text":"და ჰმონეს კერპთა მათთა, და ექმნა მათ იგი საცთურ;"},"37":{"verse":37,"text":"და დაუკლნეს ძენი მათნი და სულნი მათნი ეშმაკთა."},"38":{"verse":38,"text":"და დასთხიეს სისხლი უბრალო, სისხლი ძეთა და ასულთა მათთა, რომელ-იგი უზორეს კერპსა მას ქანანისასა, დაკლვით მოისრა ქუეყანაჲ სისხლითა"},"39":{"verse":39,"text":"და შეიგინა საქმითა მათითა, რამეთუ ისიძვიდეს იგინი საქმეთა შინა მათთა."},"40":{"verse":40,"text":"და განრისხნა გულისწყრომით უფალი ერსა თჳსსა ზედა და მოიძაგა სამკჳდრებელი თჳსი;"},"41":{"verse":41,"text":"და მისცნა იგინი ჴელთა მტერთასა, დაეუფლნეს მათ მოძალენი მათნი;"},"42":{"verse":42,"text":"და აჭირვებდეს მათ მტერნი მათნი, და დამდაბლდეს იგინი ქუეშე ჴელსა მათსა."},"43":{"verse":43,"text":"მრავალგზის იჴსნნა იგინი, ხოლო მათ გან-ვე-ამწარეს იგი ზრახვითა მათითა და დამდაბლდეს უსჯულოებითა მათითა."},"44":{"verse":44,"text":"და მოხედნა უფალმან ჭირსა მათსა, რაჟამს შეისმინა მან ვედრებისა მათისა;"},"45":{"verse":45,"text":"და მოიჴსენა აღთქმისა თჳსისა და შეინანა მრავლითა წყალობითა თჳსითა;"},"46":{"verse":46,"text":"და მისცნა იგინი საწყალობელად წინაშე ყოველთა წარმტყუენველთა მათთა."},"47":{"verse":47,"text":"მაცხოვნენ ჩუენ, უფალო ღმერთო ჩუენო, და შემკრიბენ ჩუენ წარმართთაგან, რათა აუაროთ სახელსა შენსა წმიდასა და ვიქებოდით ჩუენ ქებულებითა შენითა."},"48":{"verse":48,"text":"კურთხეულ არს უფალი ღმერთი ისრაჱლისა ამიერითგან და უკუნისამდე, და თქუას ყოველმან ერმან: იყავნ, იყავნ. დიდება"}},"meta":{"connection":"OGB","book_number":230,"chapter_number":105,"previous_chapter":{"connection":"OGB","book_number":230,"chapter":104},"next_chapter":{"connection":"OGB","book_number":230,"chapter":106}}}