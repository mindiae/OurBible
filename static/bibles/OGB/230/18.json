{"chapter":{"1":{"verse":1,"text":"დასასრულსა, ფსალმუნი დავითის"},"2":{"verse":2,"text":"ცანი უთხრობენ დიდებასა ღმრთისასა და ქმნილსა ჴელთა მისთასა მიუთხრობს სამყარო."},"3":{"verse":3,"text":"დღე დღესა აუწყებს სიტყუასა და ღამე ღამესა მიუთხრობს მეცნიერებასა."},"4":{"verse":4,"text":"არა არიან თქმულ არცა სიტყუაჲ, რომელთა-იგი არა ესმა ჴმაჲ მათი."},"5":{"verse":5,"text":"ყოველსა ქუეყანასა განჴდა ჴმაჲ მათი და კიდეთა სოფლისათა _ სიტყუანი მათნი."},"6":{"verse":6,"text":"მზესა აღდგა კარავი თჳსი; და თავადი, ვითარცა სიძე რაჲ გამოვალნ ეზოთ თჳსით, იხარებდეს იგი, ვითარცა გმირი სრბად გზასა."},"7":{"verse":7,"text":"ცისკიდითგან არს გამოსლვა მისი და მიწევნა მისი ვიდრე კიდედ ცისამდე; და არა არს, ვინ დაეფაროს სიცხესა მისსა."},"8":{"verse":8,"text":"შჯული უფლისაჲ უბიწო არს და მოაქცევს სულთა; წამებანი უფლისანი სარწმუნო არიან და გონიერ-ყვნიან ყრმანი."},"9":{"verse":9,"text":"სიმართლენი უფლისანი წრფელ არიან და ახარებენ გულთა; მცნებაჲ უფლისაჲ ბრწყინვალე არს, განმანათლებელ თუალთა. შიში უფლისაჲ წმიდა არს და ჰგიეს იგი უკუნითი უკუნისამდე."},"10":{"verse":10,"text":"განკითხვანი უფლისანი ჭეშმარიტებით არიან და განმართლებულ მის თანა."},"11":{"verse":11,"text":"გულისსათქმელ არიან უფროს ოქროსა და ანთრაკთა პატიოსანთა ფრიად და უტკბილეს უფროს თაფლისა ღა გოლეულისა."},"12":{"verse":12,"text":"და რამეთუ მონამანცა შენმან იცვნეს ესე, და დაცვასა მათსა მოსაგებელ მრავალ."},"13":{"verse":13,"text":"შეცოდებანი ვინმე გულისჴმა-ყუნეს? საიდუმლოთა ჩემთაგან განმწმიდე მე."},"14":{"verse":14,"text":"და უცხოთაგან იცევ მონა შენი; არა თუ მეუფლნენ, მაშინ უბიწო ვიყო მე და განვწმიდნე მე ცოდვისაგან დიდისა."},"15":{"verse":15,"text":"და იყვნენ შენდა სათნო სიტყუანი პირისა ჩემისანი და ზრახვანი გულისა ჩემისანი შენ წინაშე მარადის, უფალო, მწეო ჩემო და მჴსნელო ჩემო."}},"meta":{"connection":"OGB","book_number":230,"chapter_number":18,"previous_chapter":{"connection":"OGB","book_number":230,"chapter":17},"next_chapter":{"connection":"OGB","book_number":230,"chapter":19}}}