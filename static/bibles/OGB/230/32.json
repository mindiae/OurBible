{"chapter":{"1":{"verse":1,"text":"იხარებდით მართალნი უფლისა მიმართ, და წრფელთა შუენის ქებაჲ."},"2":{"verse":2,"text":"აუვარებდით უფალსა ბობღნითა და ათძალითა საფსალმუნისათა უგალობდით მას."},"3":{"verse":3,"text":"აქებდით მას ქებითა ახლითა, კეთილად უგალობდით მას ღაღადებითა."},"4":{"verse":4,"text":"რამეთუ წრფელ არს სიტყუაჲ უფლისაჲ და ყოველნი საქმენი მისნი სარწმუნოებით არიან;"},"5":{"verse":5,"text":"უყუარს წყალობაჲ და მსჯავრი უფალსა და წყალობითა უფლისაჲთა სავსე არს ქუეყანაჲ."},"6":{"verse":6,"text":"სიტყჳთა უფლისაჲთა ცანი დაემტკიცნეს და სულითა პირისა მისისათა - ყოველი ძალი მათი."},"7":{"verse":7,"text":"შეჰკრებს იგი, ვითარცა თხიერთა, წყალთა ზღჳსათა და დაასხამს საუნჯეთა შინა უფსკრულთა."},"8":{"verse":8,"text":"ეშინოდენ უფლისაჲ ქუეყანასა და მისგან შეიძრნედ ყოველნი დამკჳდრებულნი სოფლისანი."},"9":{"verse":9,"text":"რამეთუ მან თქუა და იქმნნეს, თავადმან ამცნო და დაებადნეს."},"10":{"verse":10,"text":"უფალმან განაქარვნის ზრახვანი წარმართთანი და შეურაცხ-ყვნის გულისსიტყუანი ერთანი და შეურაცხ-ყვნეს ზრახვანი მთავართანი;"},"11":{"verse":11,"text":"ხოლო ზრახვა უფლისაჲ უკუნისამდე ჰგიეს და გულისსიტყუანი გულისა მისისანი - თესლითი თესლადმდე."},"12":{"verse":12,"text":"ნეტარ არს ნათესავი, რომლისა არს უფალი ღმერთი მათი, ერი, რომელ გამოირჩია სამკჳდრებელად თჳსად."},"13":{"verse":13,"text":"ზეცით მოხედნა უფალმან და იხილნა ყოველნი ძენი კაცთანი;"},"14":{"verse":14,"text":"განმზადებულით სამკჳდრებელით თჳსით მოხედნა ყოველთა ზედა სამკჳდრებულთა ქუეყანისათა,"},"15":{"verse":15,"text":"რომელმან დაჰბადნა მხოლოდ გულნი მათნი, რომელმან გულისჴმა-ყუნის ყოველნი საქმენი მათნი."},"16":{"verse":16,"text":"არა ცხონდების მეფე მრავლითა ძალითა თჳსითა და გმირი არა განერეს სიმრავლითა ძალისა მისისაჲთა."},"17":{"verse":17,"text":"ტყუინ ცხენი განრინებად და დიდითა ძალითა თჳსითა არა განერეს."},"18":{"verse":18,"text":"აჰა, ესერა, თუალნი უფლისანი მოშიშთა მისთა ზედა და რომელნი ესვენ წყალობასა მისსა,"},"19":{"verse":19,"text":"ჴსნად სიკუდილისაგან სულთა მათთა და გამოზრდად მათდა სიყმილსა."},"20":{"verse":20,"text":"ხოლო სულმან ჩემმან დაუთმენ უფალსა, რამეთუ მწე და მფარველ არს იგი ჩუენდა;"},"21":{"verse":21,"text":"რამეთუ მისა მიმართ იხარებდეს გული ჩუენი და სახელსა წმიდასა მისსა ვესვიდეთ."},"22":{"verse":22,"text":"იყავნ, უფალო, წყალობაჲ შენი ჩუენ ზედა, ვითარცა ჩუენ გესავთ შენ."}},"meta":{"connection":"OGB","book_number":230,"chapter_number":32,"previous_chapter":{"connection":"OGB","book_number":230,"chapter":31},"next_chapter":{"connection":"OGB","book_number":230,"chapter":33}}}