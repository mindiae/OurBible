{"chapter":{"1":{"verse":1,"text":"ფსალმუნი დავითისი, რაჟამს-იგი იცვალა პირი თჳსი წინაშე აბიმელიქისა და განუტევა იგი და წარვიდა"},"2":{"verse":2,"text":"ვაკურთხო უფალი ყოველსა ჟამსა, მარადის ქებაჲ მისი პირსა ჩემსა."},"3":{"verse":3,"text":"უფლისა მიერ იქოს სული ჩემი, ესმოდის მშჳდთა და ახარებდენ."},"4":{"verse":4,"text":"განადიდეთ უფალი ჩემ თანა და აღვამაღლოთ სახელი მისი მის თანა."},"5":{"verse":5,"text":"გამოვიძიე უფალი და ისმინა ჩემი და ყოველთა ჭირთა ჩემთაგან მიჴსნა მე."},"6":{"verse":6,"text":"მოედით მისა და განათლდით და პირსა თქუენსა არა ჰრცხუნეს."},"7":{"verse":7,"text":"მან გლახაკმან ჴმა-ყო და უფალმან ისმინა მისი და ყოველთა ჭირთა მისთაგან იჴსნა იგი."},"8":{"verse":8,"text":"დაიბანაკებს ანგელოზი უფლისა გარემოს მოშიშთა მისთა და იჴსნნეს იგინი."},"9":{"verse":9,"text":"განიცადეთ და იხილეთ, რამეთუ ტკბილ არს უფალი; ნეტარ არს კაცი, რომელი ესავს მას."},"10":{"verse":10,"text":"გეშინოდენ უფლისა ყოველთა წმიდათა მისთა, რამეთუ არა არს ნაკლულევანებაჲ მოშიშთა მისთა."},"11":{"verse":11,"text":"მდიდარნი დაგლახაკდეს და შეემშია, ხოლო რომელნი ეძიებენ უფალსა, არა ნაკლულევან იქმნენ ყოვლისაგან კეთილისა."},"12":{"verse":12,"text":"მოვედით, შვილნო, ისმინეთ ჩემი, შიში უფლისაჲ გასწავო თქუენ."},"13":{"verse":13,"text":"ვინ არს კაცი, რომელსა ჰნებავს ცხორებაჲ და უყუარან ხილვად დღენი კეთილნი?"},"14":{"verse":14,"text":"დააცხრვე ენაჲ შენი ბოროტისაგან და ბაგენი ჩენნი ნუ იტყჳან ზაკვასა;"},"15":{"verse":15,"text":"მოიქეც ბოროტისაგან და ქმენ კეთილი, მოიძიე მშჳდობაჲ და მისდევდი მას."},"16":{"verse":16,"text":"თუალნი უფლისანი მართალთა ზედა და ყურნი მისნი ლოცვასა მათსა ზედა;"},"17":{"verse":17,"text":"პირი უფლისაჲ მოქმედთა ზედა ძჳრისათა მოსპოლვად ქუეყანით საჴსენებელი მათი."},"18":{"verse":18,"text":"ჴმობდეს მართალნი და უფალმან ისმინა მათი და ყოველთა ჭირთა მათთაგან იჴსნნა იგინი."},"19":{"verse":19,"text":"მახლობელ არს უფალი შემუსრვილთა გულითა და მდაბალნი სულითა აცხოვნნეს."},"20":{"verse":20,"text":"მრავალ არიან ჭირნი მართალთანი და ყოვლისავე მისგან იჴსნნეს იგინი უფალმან."},"21":{"verse":21,"text":"დაიცვნეს უფალმან ყოველნი ძუალნი მათნი და ერთიცა მათგანი არა შეიმუსროს."},"22":{"verse":22,"text":"სიკუდილი ცოდვილთა ბოროტ არს და, რომელთა სძულდეს მართალი, უსჯულოებენ."},"23":{"verse":23,"text":"იჴსნნეს უფალმან სულნი მონათა მისთანი და არა ცოდონ ყოველთა, რომელნი ესვენ მას. დიდება"}},"meta":{"connection":"OGB","book_number":230,"chapter_number":33,"previous_chapter":{"connection":"OGB","book_number":230,"chapter":32},"next_chapter":{"connection":"OGB","book_number":230,"chapter":34}}}