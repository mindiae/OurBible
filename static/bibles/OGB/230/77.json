{"chapter":{"1":{"verse":1,"text":"ეკრძალეთ ერი ჩემი შჯულსა ჩემსა, მოყავთ ყური თქუენი სიტყუათა პირისა ჩემისათა."},"2":{"verse":2,"text":"აღვაღო იგავით პირი ჩემი, ვიტყოდე მე იგავთა დასაბამისათა."},"3":{"verse":3,"text":"რაოდენი გუესმა და ვცანით იგი, და მამათა ჩუენთა გჳთხრეს ჩუენ."},"4":{"verse":4,"text":"არა დაეფარა შვილთა მათთაგან ნათესავად სხუად, მიუთხრობდეს ქებულებასა უფლისასა და ძლიერებასა მისსა და საკჳრველებასა მისსა, რომელ ქმნა."},"5":{"verse":5,"text":"და აღდგა საწამებელად იაკობსა შორის და შჯული დადვა ისრაჱლსა შორის, რაოდენი ამცნო მამათა ჩუენთა, უწყებად იგი შვილთა მათთა,"},"6":{"verse":6,"text":"რათა ცნას თესლმან სხუამან, შვილნი, რომელ იშვებოდიან, და აღდგენ და მიუთხრობდენ ამას შვილთა მათთა;"},"7":{"verse":7,"text":"რათა დადვან ღმრთისა მიმართ სასოებაჲ მათი და არა დაივიწყონ საქმეთა ღმრთისათა და მცნებათა მისთა გამოეძიებდენ."},"8":{"verse":8,"text":"რათა არა იქმნენ, ვითარცა მამანი მათნი, თესლ გულარძნილ და განმამწარებელ, თესლმან, რომელმან არა წარიმართა გული თჳსი, არცა სარწმუნო-ყო ღმრთისა თანა სული თჳსი."},"9":{"verse":9,"text":"ძენი ეფრემისნი მომრთხმელნი და მოისარნი მშჳლდებითა, იქცეს იგინი დღესა მას წყობისასა."},"10":{"verse":10,"text":"არა იმარხეს მათ აღთქმა ღმრთისაჲ და შჯულსა მისსა არა ინებეს სლვაჲ."},"11":{"verse":11,"text":"და დაივიწყეს მათ კეთილის-ყოფათა მისთა და საკჳრველებათა მისთა, რომელ უჩუენნა მათ"},"12":{"verse":12,"text":"წინაშე მამათა მათთა, რომელ ქმნნა საკჳრველებანი ქუეყანასა მას ეგჳპტისასა და ველსა მას ტანეოსსა."},"13":{"verse":13,"text":"განაღო ზღუაჲ და წიაღიყვანნა იგინი და დაადგინნა წყალნი, ვითარცა თხიერთა."},"14":{"verse":14,"text":"და უძღოდა მათ ღრუბლითა დღისი და ღამე ყოველ ნათლითა ცეცხლისათა."},"15":{"verse":15,"text":"განაპო კლდე უდაბნოსა და ასუა მათ, ვითარცა ღრმისაგან დიდისა."},"16":{"verse":16,"text":"გამოადინა წყალი კლდისაგან და გარდამოაცენნა, ვითარცა მდინარენი, წყალნი."},"17":{"verse":17,"text":"და შე-ღავე-სძინეს მერმეცა შეცოდებად მისა, განამწარეს მაღალი ურწყულსა."},"18":{"verse":18,"text":"და განცადეს ღმერთი გულთა შინა მათთა თხოვად საზრდელი სულთა მათთათჳს."},"19":{"verse":19,"text":"და იდრტჳნეს ღმრთისაჲ და თქუეს: ნუ უძლოსმეა ღმერთმან განმზადებად ტაბლა უდაბნოსა შინა?"},"20":{"verse":20,"text":"ვინათგან სცა კლდესა და გამოეცნეს წყალნი და მდინარენი წარჰრღუნიდეს, პურისა მოცემადცა ნუ უძლოსა, ანუ განმზადებად ტაბლა ერსა თჳსსა?"},"21":{"verse":21,"text":"ამისთჳს ესმა უფალსა და განრისხნა, და ცეცხლი აღტყდა იაკობსა შორის, და რისხვა აღჴდა ისრაჱლსა ზედა;"},"22":{"verse":22,"text":"რამეთუ არა ჰრწმენა მათ ღმრთისაჲ, არცა ესვიდეს მაცხოვარებასა მისსა."},"23":{"verse":23,"text":"და უბრძანა ღრუბელთა ზეგარდამო და ბჭენი ცათანი განახუნა."},"24":{"verse":24,"text":"და უწჳმა მათ მანანა საჭმლად და პური ცათა მოსცა მათ;"},"25":{"verse":25,"text":"და პური ანგელოზთა ჭამა კაცმან; საზრდელი მოუვლინა მათ განსაძღებელად."},"26":{"verse":26,"text":"აღადგინა ბღუარი ცით გამო და გამოავლინა ძალითა თჳსითა ჩრდილო."},"27":{"verse":27,"text":"და აწჳმა მათ ზედა, ვითარცა მიწა, ჴორცი და, ვითარცა ქჳშა ზღუათა - ფრინველნი ფრთოვანნი."},"28":{"verse":28,"text":"და დაცჳოდა შორის ბანაკისა მათისა, გარემოს კარვებსა მათსა."},"29":{"verse":29,"text":"და ჭამეს და განძღეს ფრიად, და გულისთქმა მათი მოსცა მათ;"},"30":{"verse":30,"text":"და არა ჴუებულ იქმნნეს იგინი გულისთქმისა მათისაგან: იყოღა საჭმელი პირსა მათსა,"},"31":{"verse":31,"text":"და რისხვა ღმრთისაჲ აღჴდა მათ ზედა, მოსწყჳდნა მრავალნი მათგანნი და რჩეულნი ისრაჱლისანი დაამჴუნა."},"32":{"verse":32,"text":"ამას ყოველსა ზედა ცოდესვეღა ღა არა ჰრწმენა საკჳრველებათა მისთა."},"33":{"verse":33,"text":"და მოაკლდეს ამაოებით დღენი მათნი და წელიწადნი მათნი სწრაფით."},"34":{"verse":34,"text":"რაჟამს მოსრავნ მათ, მაშინ ეძიებდიან მას და მოიქცევიედ და აღიმსთობედ ღმრთისა მიმართ."},"35":{"verse":35,"text":"და მოიჴსენეს, რამეთუ ღმერთი მწე მათდა არს და ღმერთი მაღალი მჴსნელ მათდა არს."},"36":{"verse":36,"text":"და შეიყუარეს იგი პირითა მათითა და ენითა მათითა ეცრუვნეს მას."},"37":{"verse":37,"text":"ხოლო გულნი მათნი არა წრფელ იყვნეს მისა მიმართ, არცა ერწმუნნეს აღთქმასა მისსა."},"38":{"verse":38,"text":"არამედ იგი თავადი არს მოწყალე და ულხინოს ცოდვათა მათთა და არა განხრწნეს და განამრავლა გარემიქცევად გულისწყრომა მისი და არა აღაგზებდა ყოველსა რისხვასა მისსა."},"39":{"verse":39,"text":"და მოიჴსენა, რამეთუ ჴორციელ არიან, სულ წარმავალ და არღარა მომაქცეველ."},"40":{"verse":40,"text":"რაოდენგზის განამწარეს იგი უდაბნოსა ზედა, განარისხეს იგი ქუეყანასა ურწყულსა!"},"41":{"verse":41,"text":"და მოაქციეს და განცადეს ღმერთი და წმიდაჲ იგი ისრაჱლისა განამწარეს."},"42":{"verse":42,"text":"არა მოიჴსენნეს ჴელისა მისისა დღესა მას, რომელსაცა იჴსნნა იგინი ჴელისაგან მაჭირვებელთა მათთასა;"},"43":{"verse":43,"text":"ვითარ-იგი დასხნა ეგჳპტეს შინა სასწაულნი მისნი და ნაშნი მისნი ველსა მას ტანეოსსა;"},"44":{"verse":44,"text":"და გარდააქცინა სისხლად მდინარენი მათნი და წჳმანი მათნი, რაჲთა არა სუან;"},"45":{"verse":45,"text":"მიავლინა მათდა ძაღლისმწერი, და შეჭამნა იგინი, და მყუარი, და განხრწნნა იგინი."},"46":{"verse":46,"text":"და მისცა გესლსა ნაყოფი მათი და ნაშრომი მათი მკალსა;"},"47":{"verse":47,"text":"მოსრა სეტყჳთა ვენაჴები მათი და ლეღუსულელნი მათნი თრთჳლითა;"},"48":{"verse":48,"text":"მისცა სეტყუასა საცხოვარი მათი და მონაგები მათი ცეცხლსა;"},"49":{"verse":49,"text":"მიავლინა მათდა რისხვა გულისწყრომისა მისისა, გულისწყრომა და რისხვაჲ და ჭირი მივლინებითა ანგელოზთა მიერ ბოროტთა."},"50":{"verse":50,"text":"გზა-უყო ალაგთა რისხვითა მისითა, არა ჰრიდა სიკუდილისაგან სულთა მათთასა და საცხოვარი მათი სიკუდილსა შეაყენა."},"51":{"verse":51,"text":"და დასცა ყოველი პირმშო ქუეყანასა ეგჳპტისასა დასაბამად ყოვლისა სალმობისა მათისა საყოფელთა შინა ქამისთა;"},"52":{"verse":52,"text":"და წარმოუმართა, ვითარცა ცხოვარსა, ერსა თჳსსა და აღიყვანა იგი, ვითარცა სამწყსო, უდაბნოდ."},"53":{"verse":53,"text":"და უძღოდა მათ სასოებითა, და არა შეეშინა, და მტერნი მათნი დაფარნა ზღუამან."},"54":{"verse":54,"text":"და შეიყვანნა იგინი მთასა მას სიწმიდისა მისისასა, მთასა ამას, რომელ მოიგო მარჯუენემან მისმან;"},"55":{"verse":55,"text":"და განასხნა პირისა მათისაგან წარმართნი და განუწილა მათ საზომითა დამკჳდრებისათა და დააშენა საყოფელთა მათთა ტომები ისრაჱლისა."},"56":{"verse":56,"text":"და განცადეს და განამწარეს ღმერთი მაღალი და წამებანი მისნი არა დაიცვნეს;"},"57":{"verse":57,"text":"და მიაქციეს და შეურაცხ-ყვეს, ვითარცა-იგი მამათა მათთა, და გარდაიქცეს მშჳლდად ელმად;"},"58":{"verse":58,"text":"განარისხეს იგი ბორცუებსა ზედა მათსა და კერპებითა მათითა აშურვებდეს მას."},"59":{"verse":59,"text":"ესმა ღმერთსა და უგულებელს-ყო და შეურაცხ-ყო ფრიად ისრაჱლი."},"60":{"verse":60,"text":"და განიშორა მისგან კარავი სელომისი, კარავი, რომელ დამკჳდრებულ იყო შორის კაცთა."},"61":{"verse":61,"text":"და მისცა ტყუედ ძალი მათი და სიკეთე მათი ჴელთა მტერისათა;"},"62":{"verse":62,"text":"და შეაყენა მახჳლსა ერი თჳსი და სამკჳდრებელი თჳსი უგულებელს-ყო;"},"63":{"verse":63,"text":"ჭაბუკნი მათნი შეჭამნა ცეცხლმან და ქალწულნი მათნი არა იგლოვნეს."},"64":{"verse":64,"text":"მღდელნი მათნი მახჳლითა დაეცნეს, და ქურივნი მათნი არა იტირნეს."},"65":{"verse":65,"text":"და განიღჳძა, ვითარცა მძინარემან, უფალმან, ვითარცა ძლიერი, რომელი იქარვებნ ღჳნოსა."},"66":{"verse":66,"text":"და დასცნა მტერნი მისნი მართლუკუნ და საყუედრელად საუკუნოდ მისცნა იგინი."},"67":{"verse":67,"text":"განიშორა მისგან კარავი იოსებისი და თესლი ეფრემისი არა გამოირჩია მან;"},"68":{"verse":68,"text":"არამედ გამოირჩია მან თესლი იუდასი და მთა სიონი, რომელ შეიყუარა."},"69":{"verse":69,"text":"და აღაშენა, ვითარცა მარტორქისა, სიწმიდე მისი, ქუეყანასა ზედა დააფუძნა იგი უკუნისამდე."},"70":{"verse":70,"text":"და გამოირჩია მან დავით, მონა თჳსი, და შეიწყნარა იგი სამწყსოსაგან ცხოვართასა; და ცხოვართა მუცელქმულთაგან გამოიყვანა იგი"},"71":{"verse":71,"text":"მწყსად იაკობ მონისა თჳსისა და ისრაჱლ სამკჳდრებელისა თჳსისა."},"72":{"verse":72,"text":"და მწყსიდა მათ უმანკოებითა გულისა მისისათა და გონიერებითა ჴელითა მისთათა უძღოდა მათ. დიდება."}},"meta":{"connection":"OGB","book_number":230,"chapter_number":77,"previous_chapter":{"connection":"OGB","book_number":230,"chapter":76},"next_chapter":{"connection":"OGB","book_number":230,"chapter":78}}}