{"chapter":{"1":{"verse":1,"text":"აქებდით უფალსა, რამეთუ კეთილ არს გალობაჲ; ღმერთსა ჩუენსა ტკბილ ეყავნ მას ქებაჲ."},"2":{"verse":2,"text":"აღაშენოს იერუსალჱმი უფალმან და განბნეულნი ისრაჱლისანი შეკრიბნეს,"},"3":{"verse":3,"text":"რომელმან განკურნოს შემუსრვილი გული და შეუხჳნნის წყლულებანი მათნი;"},"4":{"verse":4,"text":"რომელმან აღრაცხის სიმრავლე ვარსკულავთა და ყოველთავე მათ სახელით უწესნ."},"5":{"verse":5,"text":"დიდ არს უფალი ჩუენი, დიდ არს ძალი მისი და გულისჴმისა მისისა არა არს რიცხჳ."},"6":{"verse":6,"text":"შეიწყნარნის მშჳდნი უფალმან, ხოლო დაამდაბლნის ცოდვილნი მიწადმდე."},"7":{"verse":7,"text":"აკურთხევდით უფალსა აღსარებითა და უგალობდით ღმერთსა ჩუენსა ებნითა,"},"8":{"verse":8,"text":"რომელმან შემოსნის ცანი ღრუბლითა და განუმზადის წჳმაჲ ქუეყანასა, რომელმან აღმოაცენის თივა მთათა და მწუანე სამსახურებელად კაცთა;"},"9":{"verse":9,"text":"რომელმან მოსცის საზრდელი პირუტყუთა და მართუეთა ყორნისათა, რომელნი ხადიან მას."},"10":{"verse":10,"text":"არა თუ ძლიერებაჲ ცხენისა უნდა, არცა სხჳლბარკალნი მამაკაცისანი სთნდეს,"},"11":{"verse":11,"text":"არამედ სთნდეს უფალსა მოშიშნი მისნი და რომელნი ესვენ წყალობათა მისთა."}},"meta":{"connection":"OGB","book_number":230,"chapter_number":146,"previous_chapter":{"connection":"OGB","book_number":230,"chapter":145},"next_chapter":{"connection":"OGB","book_number":230,"chapter":147}}}