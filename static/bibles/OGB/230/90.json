{"chapter":{"1":{"verse":1,"text":"ქებაჲ გალობით დავითისი, ზედაწარწერილი ებრაელთა შორის. რომელი დამკჳდრებულ არს შეწევნითა მაღლისათა, საფარველსა ღმრთისა ზეცათასა განისუენოს."},"2":{"verse":2,"text":"ჰრქუას უფალსა: ჴელისამპყრობელი ჩემი ხარი შენ და შესავედრებელი ჩემი, ღმერთი ჩემი, და მე ვესავ მას."},"3":{"verse":3,"text":"რამეთუ მან გიჴსნეს შენ საფრჴისა მისგან მონადირეთასა და სიტყჳსა მისგან განსაკრთომელისა."},"4":{"verse":4,"text":"ბეჭთსაშუალითა მისითა გფარვიდეს შენ, და საგრილსა ფრთეთა მისთასა ესვიდე;"},"5":{"verse":5,"text":"საჭურველად გარემოგადგეს შენ ჭეშმარიტებაჲ მისი."},"6":{"verse":6,"text":"არა გეშინოდის შიშისაგან ღამისა და ისრისაგან, რომელი ფრინავნ დღისი; ღუაწლისაგან, რომელი ვალნ ბნელსა შინა, შემთხუევისაგან და ეშმაკისა შუა დღისა."},"7":{"verse":7,"text":"დაეცნენ მარცხენით შენსა ათასეულნი და ბევრეულნი _ მარჯუენით შენსა, ხოლო შენ არა მიგეახლნენ."},"8":{"verse":8,"text":"ხოლო შენ თუალითა შენითა ხედვიდე და მისაგებელი ცოდვილთა იხილო."},"9":{"verse":9,"text":"რამეთუ შენ, უფალი, ხარ სასო ჩემდა და მაღალი გიყოფიეს შესავედრებელად შენდა."},"10":{"verse":10,"text":"არა შევიდეს შენდა ძჳრი, და გუემა არა მიეახლოს საყოფელთა შენთა."},"11":{"verse":11,"text":"რამეთუ ანგელოზთა მისთადა უბრძანებიეს შენთჳს დაცვად შენდა ყოველთა გზათა შენთა;"},"12":{"verse":12,"text":"ჴელთა მათთა ზედა აღგიპყრან შენ, ნუსადა წარსცე ქვასა ფერჴი შენი;"},"13":{"verse":13,"text":"ასპიტსა და ვასილისკოსსა ზედა ხჳდოდი. და დასთრგუნო შენ ლომი და ვეშაპი."},"14":{"verse":14,"text":"რამეთუ მე მესვიდა, და ვიჴსნა იგი და დავიფარო იგი, რამეთუ იცნა სახელი ჩემი."},"15":{"verse":15,"text":"ჴმა-ყოს ჩემდამო, და მე ვისმინო მისი და მის თანა ვიყო ჭირსა შინა; ვიჴსნა იგი და ვადიდო იგი."},"16":{"verse":16,"text":"დღეგრძელებით განვაძღო იგი და უჩუენო მას მაცხოვარებაჲ ჩემი. დიდებაჲ"}},"meta":{"connection":"OGB","book_number":230,"chapter_number":90,"previous_chapter":{"connection":"OGB","book_number":230,"chapter":89},"next_chapter":{"connection":"OGB","book_number":230,"chapter":91}}}