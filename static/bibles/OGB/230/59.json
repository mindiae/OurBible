{"chapter":{"1":{"verse":1,"text":"დასასრულსა, ცვალებადთათჳს; მერმეცა ძეგლისწერა დავითისი სამოძღურებელად"},"2":{"verse":2,"text":"რაჟამს-იგი მოწუა შუამდინარე ასურეთისა და ასურეთი სუბაკაჲ და მოაქცია იოაბ, და დასცა ედომი ჴევსა მას მარილთასა ათორმეტი ათასი"},"3":{"verse":3,"text":"ღმერთო, განმთხიენ ჩუენ და დამამჴუენ ჩუენ, შემრისხენ და შემიწყალენ ჩუენ."},"4":{"verse":4,"text":"შეარყიე ქუეყანა და შეაძრწუნე იგი; განკურნე შემუსრვილებაჲ მისი, რამეთუ შეიძრა."},"5":{"verse":5,"text":"უჩუენე ერსა შენსა სიფიცხლე, მასუ ჩუენ ღჳნოჲ ლმობიერებისა."},"6":{"verse":6,"text":"მოეც მოშიშთა შენთა სასწაული განრომად პირისაგან მშჳლდისა,"},"7":{"verse":7,"text":"რაჲთა იჴსნნენ საყუარელნი შენნი; მაცხოვნე მე მარჯუენითა შენითა და შეგესემინ ჩემი."},"8":{"verse":8,"text":"ღმერთი იტყოდა წმიდით გამო მისით; განვიხარო და განვყო სიკიმა და ღელე იგი საყოფელთა განვზომო."},"9":{"verse":9,"text":"ჩემი არს გალაად და ჩემი არს მანასე, და ეფრემ, დამამტკიცებელი თავისა ჩემისა; იუდა, მეუფჱ ჩემი,"},"10":{"verse":10,"text":"მოაბ, სიავი სასოებისა ჩემისა; იდუმიადმდე წარვიმართო სლვა ჩემი, მე უცხოთესლნი დამემორჩილნეს."},"11":{"verse":11,"text":"ვინ მომიყვანოს მე ქალაქსა მას ძნელსა? ანუ ვინ მიმიძღუეს მე იდუმიადმდე,"},"12":{"verse":12,"text":"არა თუ შენ, ღმერთო, რომელმანცა განმთხიენ ჩუენ და არა გამოხუედ ღმერთი ძალად ჩუენდა?"},"13":{"verse":13,"text":"მომეც ჩუენ შეწევნა ჭირსა, რამეთუ ცუდ არს ცხორებაჲ კაცისა."},"14":{"verse":14,"text":"ღმრთისა მიერ ვყოთ ძალი და მან შეურაცხ-ყვნეს მაჭირვებელნი ჩუენნი."}},"meta":{"connection":"OGB","book_number":230,"chapter_number":59,"previous_chapter":{"connection":"OGB","book_number":230,"chapter":58},"next_chapter":{"connection":"OGB","book_number":230,"chapter":60}}}