{"chapter":{"1":{"verse":1,"text":"დასასრულსა, გალობათა შინა, გულისჴმის-ყოფისთჳს ფსალმუნი დავითისა"},"2":{"verse":2,"text":"ყურად-იღე, ღმერთო, ლოცვისა ჩემისა და ნუ უგულებელს-ჰყოფ ვედრებასა ჩემსა."},"3":{"verse":3,"text":"მომხედენ და შეგესემინ ჩემი, რამეთუ შევწუხენ ზრუნვასა ჩემსა და შევძრწუნდი"},"4":{"verse":4,"text":"ჴმითა მტერისათა და ჭირითა ცოდვილისათა; რამეთუ მოაქციეს ჩემ ზედა უსჯულოებითა და რისხვით მითქმიდეს მე."},"5":{"verse":5,"text":"გული ჩემი შეძრწუნდა ჩემ თანა და შიში სიკუდილისა დამეცა ჩემ ზედა."},"6":{"verse":6,"text":"შიში და ძრწოლა მომიჴდა მე და დამფარა მე ბნელმან."},"7":{"verse":7,"text":"და ვთქუ: ვინმცა მცნა მე ფრთენი, ვითარცა ტრედისანი, ავფრინდე მე და განვისუენო."},"8":{"verse":8,"text":"ესერა, განვეშორე სივლტოლითა და განვისუენე უდაბნოსა შინა."},"9":{"verse":9,"text":"მოველოდე ღმერთსა, მაცხოვარსა ჩემსა სულმოკლებისაგან და ნიავქარისა."},"10":{"verse":10,"text":"დაანთქენ, უფალო, და მიმოდაყვენ ენანი მათნი, რამეთუ ვიხილე მე უსჯულოებაჲ და ჴდომა ქალაქსა შინა."},"11":{"verse":11,"text":"დღე და ღამე გარემოადგეს მას და ზღუდეთა მისთა, და უსჯულოებაჲ და სიცრუჱ და შრომა შორის მათსა."},"12":{"verse":12,"text":"და არა მოაკლდა უბნებსა მისსა აღნადგინები და ზაკვა."},"13":{"verse":13,"text":"რამეთუ მტერმან თუმცა მაყუედრა, მო-მცა-ვითმინე მისი. და მოძულე თუმცა ჩემი ჩემ ზედა მდიდრად იტყოდა, და-მცა-ვემალე მისგან."},"14":{"verse":14,"text":"ხოლო შენ, კაცო, მოყუასო ჩემო, წინამძღუარო ჩემო და მეცნიერო ჩემო,"},"15":{"verse":15,"text":"რომელმან ერთბამად შენდა და ჩემდა დაატკბენ ჭამადნი, რამეთუ ვიდოდეთ ჩუენ ერთობით სახლსა ღმრთისასა."},"16":{"verse":16,"text":"მოვედინ სიკუდილი მათ ზედა, ცოცხლივ შთაჴდენ იგინი ჯოჯოხეთად; რამეთუ უკეთურებაჲ იყო სამკჳდრებელსა შინა მათსა და შორის მათსა."},"17":{"verse":17,"text":"მე ღმრთისა მიმართ ღაღად-ვყავ და უფალმან ისმინა ჩემი;"},"18":{"verse":18,"text":"მწუხრი, დილეულ და სამხრად მიუთხრობდე და ვიტყოდე და ესმეს ჴმისა ჩემისა."},"19":{"verse":19,"text":"იჴსენ სული ჩემი მშჳდობით მახლობელთაგან ჩემთა, რამეთუ მრავლობით იყუნეს იგინი ჩემ თანა."},"20":{"verse":20,"text":"ესმეს ღმერთსა და დაამდაბლნეს იგინი, რომელ-იგი წინავე იყო საუკუნეთა; რამეთუ არა არს მათდა ნაცვალ, არცა შეეშინა მათ ღმრთისა."},"21":{"verse":21,"text":"მიყო ჴელი მისი, რაჲთამცა მიაგო მათ, რამეთუ მათ შეაგინეს შჯული მისი."},"22":{"verse":22,"text":"განიყვნეს იგინი რისხვითა პირისა მისისათა და მიეახლნეს გულნი მათნი. ლბილ იქმნეს სიტყუანი მათნი უფროს ზეთისა და იგინი იყუნეს, ვითარცა ისრისპირნი."},"23":{"verse":23,"text":"მიუტევე უფალსა ზრუნვა შენი და მან გამოგზარდოს შენ; და არა სცეს შერყევაჲ უკუნისამდე მართალსა."},"24":{"verse":24,"text":"ხოლო შენ, ღმერთმან, შთაჰჴადნე იგინი მღჳმესა მას განხრწნისასა; კაცთა მოსისხლეთა და მზაკვართა ნუ განაზოგნენ დღენი მათნი? ხოლო მე, უფალო, შენ გესავ. დიდებაჲ"}},"meta":{"connection":"OGB","book_number":230,"chapter_number":54,"previous_chapter":{"connection":"OGB","book_number":230,"chapter":53},"next_chapter":{"connection":"OGB","book_number":230,"chapter":55}}}