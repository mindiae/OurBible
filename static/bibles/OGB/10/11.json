{"chapter":{"1":{"verse":1,"text":"და იყო ყოველი ქუეყანა - ბაგე ერთ და ჴმა ერთ ყოველთა."},"2":{"verse":2,"text":"და იყო, ძრვასა მათსა აღმოსავლით გამო პოვეს ველი ქუეყანასა სენარისასა და დაემკჳდრნენ მუნ."},"3":{"verse":3,"text":"და ჰრქუა კაცმან მოყუასსა: მოვედით, გამოვზილნეთ ალიზნი და გამოვაცხუნეთ იგინი ცეცხლითა. და იყო მათდა ალიზი ქვაჲ და ასფალტოსი იყო მათდა თიჴაჲ."},"4":{"verse":4,"text":"და თქუეს: მოვედით, ვიშენოთ თავთა თჳსთათჳს ქალაქი და გოდოლი, რომლისა თავი იყოს ვიდრე ცადმდე. და ვყოთ თავთა თჳსთად სახელი პირველ განთესვისა ჩუენისა პირსა ზედა ყოვლისა ქუეყანისასა."},"5":{"verse":5,"text":"და გარდამოვიდა უფალი ხილვად ქალაქისა და გოდლისა, რომელი აღაშენეს ძეთა კაცთასა."},"6":{"verse":6,"text":"და თქუა უფალმან ღმერთმან: აჰა ნათესავი ერთ და ბაგენი - ერთ ყოველთა, და ამის იწყეს ქმნად და აწ არა დააკლდეს მათგან ყოველნი, რაოდენ-თა-ცა ინებონ ქმნად."},"7":{"verse":7,"text":"მოვედით, გარდავიდეთ და შეურინეთ მათ ენანი მუნ, რათა არა ესმოდის თჳთოეულსა ჴმაჲ მოყუსისა."},"8":{"verse":8,"text":"და განთესნა იგინი უფალმან მუნით პირსა ზედა ყოვლისა ქუეყანისასა. და დასცხრეს მაშენებელნი ქალაქისა და გოდლისანი."},"9":{"verse":9,"text":"ამისთჳს ეწოდა სახელი მისი შერევნა, რამეთუ მუნ შეურივნა უფალმან ბაგენი ყოვლისა ქუეყანისანი და მუნით განთესნა იგინი უფალმან ღმერთმან პირსა ზედა ყოვლისა ქუეყანისასა."},"10":{"verse":10,"text":"და ესე შობანი სემისნი : სემ ძე ასის წლის იყო, ოდეს შვა არფაქსად მეორესა წელსა შემდგომად წყლით რღუნისა."},"11":{"verse":11,"text":"და ცხოვნდა სემ შემდგომად შობისა მის არფაქსადისა ხუთას წელ, და შვნა ძენი და ასულნი, და მოკუდა."},"12":{"verse":12,"text":"და ცხოვნდა არფაქსად ასოცდაათხუთმეტ წელ და შვა სალა."},"13":{"verse":13,"text":"და ცხოვნდა არფაქსად შემდგომად შობისა მის სალასა, სამასოცდაათ წელ, და შუნა ძენი და ასულნი, და მოკუდა."},"14":{"verse":14,"text":"და ცხოვნდა სალა ასოცდაათ წელ და შვა ებერ."},"15":{"verse":15,"text":"და ცხოვნდა სალა შემდგომდა შობისა მის ებერისსა სამასერგასის წელ, და შვნა ძენი და ასულნი, და მოკუდა."},"16":{"verse":16,"text":"და ცხოვნდა ებერ ასოცდაათოთხმეტ წელ, და შვა ფალეგ."},"17":{"verse":17,"text":"და ცხოვნდა ებერ შემდგომად შობისა მის ფალეგისსა ორასსამეოცდაათ წელ, და შვნა ძენი და ასულნი, და მოკუდა."},"18":{"verse":18,"text":"და ცხოვნდა ფალეგ ასოცდაათოთხმეტ წელ და შვა რაგავ."},"19":{"verse":19,"text":"და ცხოვნდა ფალეგ შემდგომად შობისა მის რაგავისა ორასდაცხრა წელ, და შვნა ძენი და ასულნი, და მოკუდა."},"20":{"verse":20,"text":"და ცხოვნდა რაგავ ასოცდაათოთხმეტ წელ და შვა სერუქ."},"21":{"verse":21,"text":"და ცხოვნდა რაგავ შემდგომად შობისა მის სერუქისსა ორასდაშჳდ წელ, და შვნა ძენი და ასულნი, და მოკუდა."},"22":{"verse":22,"text":"და ცხოვნდა სერუქ ასოცდათ წელ და შვა ნაქორ."},"23":{"verse":23,"text":"და ცხოვნდა სერუქ შემდგომად შობისა მის ნაქორისსა ორას წელ, და შვნა ძენი და ასულნი, და მოკუდა."},"24":{"verse":24,"text":"და ცხოვნდა ნაქორ სამეოცდაათცხრამეტ წელ და შვა თარრა."},"25":{"verse":25,"text":"და ცხოვნდა ნაქორ შემდგომად შობისა მის თარრასა ასოცდაცხრა წელ, და შვნა ძენი და ასულნი, და მოკუდა."},"26":{"verse":26,"text":"და ცხოვნდა თარრა სამეოცდაათ წელ და შვა აბრაამ, და ნაქორ და არრან."},"27":{"verse":27,"text":"ხოლო ესე შობანი თარრაჲსნი. თარრა შვა აბრაამ, და ნაქორ და არრან: ხოლო არრან შვა ლოთ."},"28":{"verse":28,"text":"და მოკუდა არრან წინაშე თარრასა, მამისა თჳსისა, ქუეყანასა, რომელსა იშვა სოფელსა ქალდეველთასა."},"29":{"verse":29,"text":"და მიიყუანეს აბრაამ და ნაქორ თავისა თჳსისათჳს ცოლნი, სახელი ცოლისა აბრაამისისა - სარაჲ და სახელი ცოლისა ნაქოერრისისა მელქა, ასული აჰრონისი, მამისა მელქასი, და მამისა იესტანისი."},"30":{"verse":30,"text":"და იყო სარა ბერწ და არა შვილისმშობელ."},"31":{"verse":31,"text":"და მოიყვანნა თარრა აბრაამ და ნაქორ, ძენი თჳსნი, და ლოთ, ძე არრანისი, ძისა თჳსისა და გამოიყვანნა იგინი სოფლისაგან ქალდეველთასა წარსლვად ქუეყანად ქანანისა და მოვიდა ვიდრე ხარრანადმდე და დაემკჳდრა მუნ."},"32":{"verse":32,"text":"და იქმნნეს ყოველნი დღენი თარრასნი ქარანს შინა ორასდახუთ წელ და მოკუდა თარრა ხარანს შინა."}},"meta":{"connection":"OGB","book_number":10,"chapter_number":11,"previous_chapter":{"connection":"OGB","book_number":10,"chapter":10},"next_chapter":{"connection":"OGB","book_number":10,"chapter":12}}}