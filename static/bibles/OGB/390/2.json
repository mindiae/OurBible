{"chapter":{"1":{"verse":1,"text":"და უბრძანა უფალმან ვეშაპსა დიდსა შთანთქმად იონა და იყო იონა მუცელსა შინა ვეშაპისასა სამ დღე და სამ ღამე."},"2":{"verse":2,"text":"და ილოცა იონა უფლისა მიმართ ღმრთისა მისისა მუცლით გამო ვეშაპისთჳს."},"3":{"verse":3,"text":"და თქუა: ღაღად-ვყავ ჭირსა შინა ჩემსა უფლისა მიმართ ღმრთისა ჩემისა და შეისმინა ჩემი მუცლისაგან ჯოჯოხეთისა ღაღადებისა ჩემისა, გესმა ჴმისა ჩემისა."},"4":{"verse":4,"text":"განმაგდე მე სიღრმედ მიმართ გულისა ზღჳსა და მდინარეთა მომიცვეს მე, ყოველნი განსაცხრომელნი შენნი და ღელვანი შენნი ჩემ ზედა გარდაჴდეს."},"5":{"verse":5,"text":"და მე ვთქუ: განვიგდე თუალთა შენთაგან, სადმე შე-ღა-ვსძინო მიხედვად ტაძრისა მიმართ წმიდისა შენისა."},"6":{"verse":6,"text":"გარემომესხა მე წყალი, ვიდრე სულად ჩემდამდე, უფსკრულმან მომიცვა მე უკანაჲსკნელმან, დაჴდა თავი ჩემი"},"7":{"verse":7,"text":"ნაპრალებსა მთათასა, შთავჴედ ქუეყანად, რომლისა მოქლონნი მისნი კლიტე საუკუნეებ. და აღმოვედინ ხრწნისაგან ცხორება ჩემი."},"8":{"verse":8,"text":"შენდამი უფალო, ღმერთო ჩემო, მოკლებასა შინა ჩემგან სულისა ჩემისასა. უფალი მოვიჴსენე და შევედინ შენდამი ლოცვა ჩემი, ტაძრით მიმართ, წმიდისა შენისა."},"9":{"verse":9,"text":"მცველთა ამაოსა და ცრუსათა წყალობა მათი დაუტევეს,"},"10":{"verse":10,"text":"ხოლო მე ჴმისა თანა ქებისა და აღსარებისასა გამსხუერპლო შენ. რავდენი ვილოცე კუალად გაგო შენ მაცხოვარებად ჩემდა უფალსა."},"11":{"verse":11,"text":"და ებრძანა უფლისა მიერ ვეშაპსა და განაგდო იონა ჴმელსა ზედა."}},"meta":{"connection":"OGB","book_number":390,"chapter_number":2,"previous_chapter":{"connection":"OGB","book_number":390,"chapter":1},"next_chapter":{"connection":"OGB","book_number":390,"chapter":3}}}