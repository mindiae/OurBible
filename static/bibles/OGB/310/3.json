{"chapter":{"1":{"verse":1,"text":"ალეფ. მე, კაცი მხედველი სიგლახაკისაჲ კუერთხითა გულისწყრომისა მისისაჲთა."},"2":{"verse":2,"text":"შემიწყნარა მე და წიაღმიმიყვანა ბნელსა და არა ნათელსა,"},"3":{"verse":3,"text":"რამეთუ ჩემ ზედა მოაქცია, შეცვალა ჴელი მისი ყოველსა დღესა."},"4":{"verse":4,"text":"ბეთ. განკაფნა ჴორცნი ჩემნი და ტყავი ჩემი. ძუალნი ჩემნი დამუსრნა სრულიად."},"5":{"verse":5,"text":"აღაშენა ძჳნად ჩემდა, და მომიცვა გარე, თავი ჩემი."},"6":{"verse":6,"text":"რუდუნეულ-ყო, დამსუა მე ბნელსა შინა, ვითარცა მკუდარნი საუკუნენი."},"7":{"verse":7,"text":"გიმელ. აღეშენა მონად ჩემდა და არა განვიდე, დაამძიმა უღელი ქედისა ჩემისა."},"8":{"verse":8,"text":"და თუმცა რამეთუ ღაღად-ვყო და ვჴმობდე, დააყენა ლოცვა ჩემი."},"9":{"verse":9,"text":"და ყუნა გზანი ჩემნი მარმაროჲთა, და ალაგნი ჩემნი განრყუნნა."},"10":{"verse":10,"text":"დალეთ. და თუ დადარანებულ მექმნა მე იგი, ვითარცა დათჳ დადარანებული და ვითარცა ლომი ფარულსა შინა,"},"11":{"verse":11,"text":"მდევნა მე განშორებულსა და განმჭრა მე, დამდვა მე უჩინოქმნილად."},"12":{"verse":12,"text":"გარდააცუა მშჳლდსა თჳსსა და გამწონა მე, ვითარცა განი, საისრედ."},"13":{"verse":13,"text":"ჱე. შეაწონა თირკმელთა ჩემთა გესლი კაპარჭთა მისთა,"},"14":{"verse":14,"text":"ვექმენ საცინელ ყოველსა ერსა, გასაცხრომელ ვიყავ მათა მარადღე."},"15":{"verse":15,"text":"განმაძღო მე სიმწარითა, დამათრო მე ნავღლითა."},"16":{"verse":16,"text":"ოავ. აღმოფხურნა ქვითა კბილნი ჩემნი. და მაჭამა მე ნაცარი."},"17":{"verse":17,"text":"და განაყენა მშჳდობისაგან სული ჩემი, დამავიწყდა მე კეთილი."},"18":{"verse":18,"text":"და ვთქუ: წარწყმდა ძლევა ჩემი და სასოებაჲ ჩემი უფლისა მიერ."},"19":{"verse":19,"text":"ზაინ. მოვიჴსენე სიგლახაკისაგან ჩემისა და დევნულებისაგან სიმწარისა ჩემისა და ნავღლისა ჩემისა."},"20":{"verse":20,"text":"ჴსენებით მოვიჴსენენ იგინი. და დადნეს სული ჩემი ჩვენ ზედა."},"21":{"verse":21,"text":"ესე დავიდვა გულსა ჩემსა. ამისთჳს ვესავ მას."},"22":{"verse":22,"text":"ჱეთ. წყალობანი უფლისანი მრავალ არიან. არ მომაკლო მე, რამეთუ არ აღესრულნეს მოწყალებანი მისნი."},"23":{"verse":23,"text":"განაახლენ იგინი, ვითარცა ცისკარი, განთიადისა. განმრავლდა სარწმუნოებაჲ შენი განთიადთა."},"24":{"verse":24,"text":"ნაწილ ჩემდა უფალი, - თქუა სულმან ჩემმან, - ამისთჳს დაუთმობ მას."},"25":{"verse":25,"text":"ტეთ. სახიერ უფალი მოთმინეთა მისთათჳს, სულმან რომელმან იძიოს იგი."},"26":{"verse":26,"text":"კეთილ არს დათმენაჲ და სასოებაჲ მაცხოვარებისა უფლისაჲ."},"27":{"verse":27,"text":"კეთილ არს მამაკაცისა, ოდეს აღიღოს უღელი სიჭაბუკესა შინა მისსა მძიმე."},"28":{"verse":28,"text":"იოთ. დაჯდეს მარტოებით და დადუმნეს, რამეთუ აღიღო თავსა ზედა თჳსსა უღელი მძიმე."},"29":{"verse":29,"text":"მისცა მიწასა პირი თჳსი, უკუეთუ არს სასოება თმენისა."},"30":{"verse":30,"text":"მისცეს მცემელსა მისსა ღაწჳ, განძღეს ყუედრებათა მიერ,"},"31":{"verse":31,"text":"ხაფ. რამეთუ არა საუკუნომდე განიშოროს უფალმან,"},"32":{"verse":32,"text":"რამეთუ დამამდაბლებელმან შეიწყალოს სიმრავლისაებრ წყალობისა მისისა."},"33":{"verse":33,"text":"არა მიუგო გულით გამო თჳსით და დაამდაბლნა ძენი კაცთანი."},"34":{"verse":34,"text":"ლამედ. დამდაბლებად ქუეშე ფერჴთა მისთა ყოველთა კრულთა ქუეყანისათა,"},"35":{"verse":35,"text":"განდრეკად მშჯავრსა კაცისასა წინაშე პირსა მაღლისასა,"},"36":{"verse":36,"text":"დაშჯად კაცი სასჯელსა შინა თჳსსა, უფალმან არა იხილა."},"37":{"verse":37,"text":"მემ. ვინ ესრეთ თქუა და იქმნა? უფალმან არა ამცნო."},"38":{"verse":38,"text":"პირისაგან მაღლისა არა გამოვიდენ ძჳრნი და კეთილნი."},"39":{"verse":39,"text":"რად დრტჳნავს კაცი ცოცხალი და მამაკაცი ცოდვისათჳს მისისა."},"40":{"verse":40,"text":"ნონ. გამოძიებულ იქმნა გზაჲ ჩუენი და გაიკითხა და მოვიქცეთ უფლისა მიმართ."},"41":{"verse":41,"text":"აღვიხუნეთ გულნი ჩუენნი მაღლისა მიმართ ჴელთა ჩუენთა დამკჳდრებულისა ცასა შინა."},"42":{"verse":42,"text":"ჩუენ ვცოდეთ, და უსჯულო ვიქმნენით და შენ არა ლხინება-ჰყავ."},"43":{"verse":43,"text":"სამეხ. ზედდაგუფარენ, გულისწყრომითა წარმდევნენ ჩუენ, მომკლენ და არა გუერიდე."},"44":{"verse":44,"text":"ზედდაჰბურე ღრუბელი მტკიცე თავსა შენსა ლოცვისათჳს წუხვად ჩემდა და განგებად,"},"45":{"verse":45,"text":"სასიტყუელად და საზრახველად გუყვენ ჩუენ შორის ერსა,"},"46":{"verse":46,"text":"ჳე. აღაღეს ჩუენ ზედა პირი მათი ყოველთა მტერთა ჩუენთა,"},"47":{"verse":47,"text":"შიში და დასულება შეგუემთხჳა ჩუენ, აფხურა და შემუსრვა."},"48":{"verse":48,"text":"გარდამოსაქანელნი წყალთანი გარდამოადინნეს თუალთა ჩემთა შემუსრვასა ზედა ასულისა ერისა ჩემისასა."},"49":{"verse":49,"text":"აინ. თუალთა ჩუენთა ეურვების და არა დასცხრენ. ნუ იყოფინ ქარვება,"},"50":{"verse":50,"text":"ვიდრე არა გარდამოიხილოს და იგულოს ზეცით."},"51":{"verse":51,"text":"თუალთა ჩემთა მოაკლდა სულსა თანა ჩემსა უმეტეს ყოველთა ასულთა ქალაქისა ჩემისათა."},"52":{"verse":52,"text":"სადე. მომნადირებელთა მომინადირეს, ვითარცა სირი მედად, მტერთა ჩემთა."},"53":{"verse":53,"text":"მოაკუდინა მღჳმესა შინა ცხორებაჲ ჩემი და ზედდადვა ლოდი ჩემ ზედა."},"54":{"verse":54,"text":"ზეშთაგარდაეცა წყალი თავსა ზედა ჩემსა, ვთქუ: განმაგდე მე."},"55":{"verse":55,"text":"კოფ. ვხადე სახელსა შენსა, უფალო, მღჳმისაგან უქუეშისა."},"56":{"verse":56,"text":"ჴმისა ჩემისა გესმა. ნუ დაჰფარავ ყურთა შენთა ვედრებისამო ჩემისა და ღაღადებისა."},"57":{"verse":57,"text":"შეწევნად ჩემდა მოეახლა დღე, რომელსა გხადე შენ. მარქუ მე: ნუგეშინინ."},"58":{"verse":58,"text":"რეს. საჯენ, უფალო, სასჯელნი სულისა ჩუენისანი, იჴსენ ცხორება ჩემი."},"59":{"verse":59,"text":"იხილენ, უფალო, აღძრვანი ჩემნი, საჯე სასჯელი ჩემი."},"60":{"verse":60,"text":"იხილე ყოველი შურისძიებაჲ მათი და ყოველნი გულისზრახვანი მათნი ჩემ ზედა."},"61":{"verse":61,"text":"სინ. მესმა ყუედრება მათი, უფალო, ყოველნი გულისზრახვანი მათნი ძალად ჩემდა."},"62":{"verse":62,"text":"ბაგენი ზედაღდგომილნი ჩემნი და წურთანი მათნი ძჳნად ჩემდა დღე ყოველ,"},"63":{"verse":63,"text":"დაჯდომასა მათსა ზედამოიხილე. მე ვიქმენ საჭრტინავ მათდა."},"64":{"verse":64,"text":"თავ. იხილე ამპარავანება სულთა მათთა და მიაგე მათ, უფალო, მისაგებელი, უფალო, მახე გულისა მათისაჲ,"},"65":{"verse":65,"text":"საქმეთაებრ ჴელთა მათთაჲსა მიაგე მათ. შეწევნა გულისა ჩემისა რუდუნება მათდა."},"66":{"verse":66,"text":"შენ იგინი სდევნნე რისხვითა და მოასრულნე იგინი ქუეშე კერძო ცისა, უფალო."}},"meta":{"connection":"OGB","book_number":310,"chapter_number":3,"previous_chapter":{"connection":"OGB","book_number":310,"chapter":2},"next_chapter":{"connection":"OGB","book_number":310,"chapter":4}}}