{"chapter":{"1":{"verse":1,"text":"და მერმე მიუგო მათ იესუ იგავით და ჰრქუა:"},"2":{"verse":2,"text":"ემსგავსა სასუფეველი ცათაჲ კაცსა მეუფესა, რომელმან ყო ქორწილი ძისა თჳსისაჲ."},"3":{"verse":3,"text":"და წარავლინნა მონანი თჳსნი მოწოდებად ჩინებულთა მათ ქორწილსა მას, და არა ინებეს მოსლვად."},"4":{"verse":4,"text":"კუალად წარავლინნა სხუანი მონანი და ჰრქუა: არქუთ ჩინებულთა მათ: აჰა ესერა პური ჩემი მზა-მიყოფიეს, ზუარაკები და უსხები ჩემი დაკლულ არიან, და ყოველივე მზა არს, მოვედით ქორწილსა ამას."},"5":{"verse":5,"text":"ხოლო მათ უდებ-ყვეს და წარვიდეს: რომელიმე თჳსსა აგარაკსა, რომელიმე სავაჭროსა თჳსსა."},"6":{"verse":6,"text":"ხოლო სხუათა შეიპყრეს მონანი იგი მისნი, აგინნეს და მოსწყჳდნეს."},"7":{"verse":7,"text":"ხოლო მეუფე იგი განრისხნა, ესმა რაჲ ესე, და მიავლინა ერი თჳსი და მოსრნა კაცის-მკლველნი იგი და ქალაქი იგი მათი მოწუა ცეცხლითა."},"8":{"verse":8,"text":"მაშინ ჰრქუა მონათა თჳსთა: ქორწილი ესე მზა არს, ხოლო ჩინებულნი იგი არა ღირს იყვნეს."},"9":{"verse":9,"text":"წარვედით მებოძირთა გზათასა და რაოდენიცა ჰპოოთ, მოუწოდეთ ქორწილსა ამას."},"10":{"verse":10,"text":"და განვიდეს მონანი იგი მისნი გზათა ზედა და შეკრიბეს ყოველი, რაოდენი პოეს ბოროტი და კეთილი. და აღივსო ქორწილი იგი მეინაჴითა."},"11":{"verse":11,"text":"ხოლო შე-რაჲ-ვიდა მეუფე იგი ხილვად მეინაჴეთა მათ, იხილა მუნ კაცი, რომელსა არა ემოსა სამოსელი საქორწინე."},"12":{"verse":12,"text":"და ჰრქუა მას: მოყუასო, ვითარ შემოხუედ აქა, რამეთუ არა გმოსიეს სამოსელი საქორწინე? ხოლო იგი დუმნა."},"13":{"verse":13,"text":"მაშინ ჰრქუა მეუფემან მან მსახურთა თჳსთა: შეუკრენით მაგას ჴელნი და ფერჴნი და განაგდეთ ეგე ბნელსა მას გარესკნელსა. მუნ იყოს ტირილი და ღრჭენაჲ კბილთაჲ."},"14":{"verse":14,"text":"რამეთუ მრავალ არიან ჩინებულნი და მცირედ – რჩეულნი."},"15":{"verse":15,"text":"მაშინ წარვიდეს ფარისეველნი იგი და ზრახვა-ყვეს, რაჲთა სიტყჳთა საფრჴე უგონ მას."},"16":{"verse":16,"text":"და მოუვლინნეს მოწაფენი მათნი ჰეროდიანთა თანა და ჰრქუეს: მოძღუარ, ვიცით, რამეთუ ჭეშმარიტ ხარ შენ და გზასა ღმრთისასა ჭეშმარიტად ასწავებ და არა ჰზრუნავ არავისთჳს, რამეთუ არა თუალ-აღებ პირსა კაცისასა."},"17":{"verse":17,"text":"აწ მარქუ ჩუენ, რაჲ გნებავს შენ: ჯერ-არსა მიცემაჲ ხარკისაჲ კეისრისა ანუ არა?"},"18":{"verse":18,"text":"გულისჴმა-ყო იესუ უკეთურებაჲ მათი და ჰრქუა: რაჲსა გამომცდით მე, ორგულნო?"},"19":{"verse":19,"text":"მიჩუენეთ დრაჰკანი იგი ხარკისაჲ! ხოლო მათ მოართუეს მას დრაჰკანი."},"20":{"verse":20,"text":"ჰრქუა მათ იესუ: ვისი არს ხატი ესე ანუ ზედაწერილი?"},"21":{"verse":21,"text":"ჰრქუეს მას: კეისრისაჲ. მაშინ ჰრქუა მათ იესუ: მიეცით კეისრისაჲ კეისარსა და ღმრთისაჲ ღმერთსა."},"22":{"verse":22,"text":"და ესმა რაჲ ესე, დაუკჳრდა და დაუტევეს იგი და წარვიდეს."},"23":{"verse":23,"text":"მას დღესა შინა მოუჴდეს მას სადუკეველნი, რომელნი იტყოდეს, ვითარმედ: არა არს აღდგომაჲ. ჰკითხეს მას"},"24":{"verse":24,"text":"და ეტყოდეს: მოძღუარ, მოსე ესრეთ თქუა: უკუეთუ ვინმე მოკუდეს და არა ესუას შვილი, ესიძენ ძმაჲ მისი ცოლსა მისსა და აღუდგინენ თესლი ძმასა თჳსსა."},"25":{"verse":25,"text":"იყვნეს უკუე ჩუენ შორის შჳდნი ძმანი. და პირველმან მან შეირთო და მოკუდა, და არა დაშთა თესლი, და დაუტევა ცოლი თჳსი ძმასა თჳსსა."},"26":{"verse":26,"text":"ეგრეთვე მეორემან და მესამემან ვიდრე მეშჳდედმდე."},"27":{"verse":27,"text":"ხოლო უკუანაჲსკნელ ყოველთასა მოკუდა დედაკაციცა იგი."},"28":{"verse":28,"text":"აწ უკუე აღდგომასა მას ვისა შჳდთა მათგანისა იყოს იგი ცოლად, რამეთუ ყოველთა ესუა იგი?"},"29":{"verse":29,"text":"მიუგო იესუ და ჰრქუა მათ: სცთებით, რამეთუ არა იცნით წიგნნი, არცა ძალი ღმრთისაჲ,"},"30":{"verse":30,"text":"რამეთუ აღდგომასა მას არცა იქორწინებოდიან, არცა განჰქორწინებდენ, არამედ, ვითარცა ანგელოზნი ღმრთისანი, იყვნენ ცათა შინა."},"31":{"verse":31,"text":"ხოლო აღდგომისათჳს მკუდართასა არა აღმოგიკითხავსა თქუმული იგი ღმრთისამიერი, რომელსა იტყჳს:"},"32":{"verse":32,"text":"მე ვარ ღმერთი აბრაჰამისი და ღმერთი ისაკისი და ღმერთი იაკობისი? არა არს ღმერთი მკუდართაჲ, არამედ ცხოველთაჲ."},"33":{"verse":33,"text":"და ესმა რაჲ ესე ერსა მას, დაუკჳრდებოდა მოძღურებაჲ იგი მისი."},"34":{"verse":34,"text":"ხოლო ფარისეველთა რაჲ ესმა, რამეთუ დაუყო პირი სადუკეველთა მათ, შეკრბეს ერთად."},"35":{"verse":35,"text":"და ჰკითხა ერთმან მათგანმან სჯულის-მოძღუარმან, გამოსცდიდა მას და ეტყოდა:"},"36":{"verse":36,"text":"მოძღუარ, რომელი მცნებაჲ უფროჲს არს სჯულსა შინა?"},"37":{"verse":37,"text":"ხოლო იესუ ჰრქუა მას: შეიყუარო უფალი ღმერთი შენი ყოვლითა გულითა შენითა და ყოვლითა სულითა შენითა და ყოვლითა გონებითა შენითა."},"38":{"verse":38,"text":"ესე არს დიდი და პირველი მცნებაჲ."},"39":{"verse":39,"text":"და მეორე, მსგავსი ამისი: შეიყუარო მოყუასი შენი, ვითარცა თავი თჳსი."},"40":{"verse":40,"text":"ამათ ორთა მცნებათა ყოველი სჯული და წინაჲსწარმეტყუელნი დამოკიდებულ არიან."},"41":{"verse":41,"text":"შეკრებულ რაჲ იყვნეს ფარისეველნი იგი, ჰკითხა მათ იესუ"},"42":{"verse":42,"text":"და ჰრქუა: ვითარ ჰგონებთ თქუენ ქრისტესთჳს, ვისი ძე არს? ხოლო მათ ჰრქუეს: დავითისი."},"43":{"verse":43,"text":"ჰრქუა მათ იესუ: ვითარ უკუე დავით სულითა ჰხადის მას უფლად და იტყჳს:"},"44":{"verse":44,"text":"ჰრქუა უფალმან უფალსა ჩემსა: დაჯედ მარჯუენით ჩემსა, ვიდრემდის დავსხნე მტერნი შენნი ქუეშე ფერჴთა შენთა?"},"45":{"verse":45,"text":"უკუეთუ დავით სულითა უფლად ხადის მას, ვითარ ძე მისი არს?"},"46":{"verse":46,"text":"და ვერვის ეძლო სიტყჳს-მიგებად მისა, არცაღა ვინ იკადრა მიერ დღითგან კითხვად მისა არღარაჲ."}},"meta":{"connection":"OGB","book_number":470,"chapter_number":22,"previous_chapter":{"connection":"OGB","book_number":470,"chapter":21},"next_chapter":{"connection":"OGB","book_number":470,"chapter":23}}}